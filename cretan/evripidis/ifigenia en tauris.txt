EYPIΠIΔH
ΙΦΙΓΕΝΕΙΑ 
Η ΕΝ ΤΑΥΡΟΙΣ
Aπόδοση στην Kρητική Διάλεκτο
M. A. Σφακιανάκης
Hράκλειο- Τυμπάκι, Ιούλης Σεπτέμβρης 2012
ΠPOΛOΓOΣ
IΦIΓENEIA
O Πέλοπας, του Tάνταλου ο γιος ο κανακάρης,
στην Πίσσα-ν όντεν έφταξε, που θρέφει τσι φοράδες,
επήρε του Oινόμαου την κόρη για γυναίκα!
Aπ’ την γυναίκα ‘κείνηνά ‘βλαστόσυρ’ ο Aτρέας, 
κι έκαμε τον Mενέλαο γιο και τον Aγαμέμνο,
που πήρε του Tυνδάρεω την θυγατέρα ταίρι
κι εμέ, την Iφιγένεια, τση ‘σπειρε, απου λένε,
πως, εις την σμίξη των νερώ’, στον Eγριπο απο κάτω,
εκειά, που μάχουντ’ οι καιροί ‘ποπανωθιώς στο κύμμα
και βάφουν άσπρογάλανο το μπλάβο τση θαλάσσης,   
μ’ έσφαξε και μ’ εχάρισε κουρμπάνι στην Aρτέμη,
για το χατήρι τ’ ακριβό τσ’ Eλένης, στην Aυλίδα.
Πλια παρα χίλια ν-άρμενα, λεν’, είχ’ εκειά συνάξει
ο Aγαμέμνος βασιλιάς απ’ ούλην την Eλλάδα.
Κι είχ’ εχταγή το στέφανο τση νίκης να κερδίσει
από την Τροία, γι’ ακριβό χατήρι των Ελλήνω’
και για βαρύ ξαντίμεμα του ντροπιασμένου γάμου
τσ’ Ελένης και για γδικιωμό του Μενελάου ζάρε!
Μα ‘ρθενε κι ηύρε τσι καιρούς αποσιγανεμένους
κι ασάλευτους. Ετότεσάς, έπιασ’ ο μέγας Κάλχας
κι ήψε φωθιά κι εμάντεψε  κι είπενε του κυρού μου:
«Ρήγ’ Αγαμέμνο, άρχοντα του γένους των Ελλήνω’,
απ’ την γυαλιάν ετούτηνέ καράβι δεν θα φύγει,
πρίχου να λάβει η γι-Αρτεμη την κόρη σου κουρμπάνι!
Ναίσκες! Την Ιφιγένεια! Ταμένο πούρι το ‘χεις,
μ’ ότι πλιαν ομορφήτερο σου φέρν’ ο έρμος χρόνος,
να κανισκέψεις την θεά, ν-απού ‘χει στην εξά τζη
το φως. Κατέχεις το μαθώς, πως στο δικό σου σπίτι
η Κλυτεμήστρα θηλυκό σου ‘χει γεννήσ’ αλλότες
-εμένα τάξε λόγιαζε πλιαν όμορφην απ’ τ’ άλλα-
και πρέπει να το κάμεις σκιας δόσιμο και κανίσκι!»
Ο Οδυσσέας, τότεσάς, έκαμε τα τερτίπια,
κι ήρθανε, κι απ’ τση μάνας μου μ’ εβγάλανε τσ’ αγκάλες,
τάξε για να με δώσουνε γυναίκα τ’ Αχιλλέα.
Κι όντεν, η κακορίζικη, έφταξα στην Αυλίδα,
στα χέρια μ’ εσηκώσανε και στο βωμό μ’ εφέραν.
Και το γιαμιάς θα μ’ είχανε σφαμένη και καημένη,
μα η γι-Αρτέμη μ’ έκλεψε, κι έδωκε των Ελλήνων
μιαν ελαφίν’ αντίς για με να κάμουνε θυσία!
Κι απώς μ’ επήρεν απο ‘κειά, κι αναμεσώς τ’ αέρα
που ‘λαμπε, μ’ εταξίδεψε και μ’ έφερε στην χώρα
των Ταυρων, που την κυβερνά ο Θόας. -Μέγας ρήγας!
Βάρβαρος, πρωτοβάρβαρος στην μέση των βαρβάρω’!-
Που Θόα τον εβγάλανε, πως είναι η ζαλιά ντου
γλήγορη, σαν το πέταγμα πουλιού στα επουράνια.
Ως ήρθα εκκλησσάρισσα στην εκκλησσά μ’ εκάμαν,
να κάνω τάξε λειτουργιές που ‘φραίνουν την Αρτέμη
Δεν είναι λειτουργιές καλές, κι ας λένε πως την ‘φραίνουν!
-Μα ας μη μιλώ για τούτανά και την θεά φοβούμαι.-
Παλιό συνήθιο τό ‘ χουνε σ’ ετούτονέ τον τόπο,
αν τύχει κιανείς Ελληνας και ‘σοξεπέσει πώδε
να τονε σφάζουν στση θεάς την χάρη. Κι εγώ πιάνω
και τονε λούγω να πλυθεί, να καθαρίσει τάξε,
κι άλλοι ‘ναι μέσα κι έχουνε την έγνοια τση θυσίας!
Κι ήβγα να πω του ήλιου ‘δα και του καθάριου αέρα
όσα ν-ονείρατα κακά η νύχτα μου ‘χει πέψει,
σημαδιακά! Ημπας και βρω παρηγοριά. Οψάργας,
μου φάνηκε στον ύπνο μου, πως ήμουνε φευγάτη
από παδέ, κι ευρίχνουμουν κι ήζουν στο Αργος μέσα.
Κι ήμουνε, λέει, κι εκείτουμουν στσι πατρικούς οντάδες
σαν οντεν ήμουν κοπελιά, κι εδά εδά, εσείστει
η γής από κακό σεισμό, κι αγλακιστ’ ήβγα όξω,
κι εθώρουνε κι επέφτανε οι τοίχοι κι η στεγή ντως
στο χώμα Κι απ’ του κύρη μου το σπίτι μια κολώνα
αμοναχή επόμεινε να στέκει, κι ως τη θώρουν,
εβγαλε στην κορφή κορφή κούρλες ξανθές, κι απόκειας
έρχιξε σαν τον άθρωπο κι εμίλιε! Ως γροικάτε!
Κι εγώ, απου ‘μαθα ‘παέ να διάζομαι στσι ξένους
τα πρέπουνε πρίχου σφαγούν, επήρα λέει νάμα
κι έρχιξα και την ρέντιζα για θάνατο, κι εθρήνουν!
Και συνεικάζ’ απ’ τ’ όνειρο, πως τούτην η κολώνα
που ‘γραινα, είν’ ο Ορέστη’ μας, κι είναι μπλιο ποθαμένος.
Κολώνες ζάρε το σπιθιώ τ’ αρσενικά δεν είναι;
Κι όποιο ραντίσω θάνατο δεν βρίχνει; Δεν ταιριάζει
μ’ άλλους απ’ τσι συγγενείς ζάβαλες τ’ όνειρο μου.
Ο Στρόφιος, την εποχή απου με θυσιάσαν
ήτονε πούρι άτεκνος.  Κι εδά ‘ρθα ‘πα να πιάσω
να κανισκέψω τον νεκρό μέλι κρασί και γάλα
κι ας κείτεται πολλά μακρά. Τόσα μπορώ να κάμω,
με μια πατούλια κοπελιές σκλάβες απ’ την Ελλάδα
που μου ‘χει δώσ’ ο βασιλιάς. Μα γιάειντα δεν εβγήκαν;
Ας πα να μπω στην εκκλησά απου ξωμένομ’ ούλες!
ΟΡΕΣΤΗΣ
Βλέπε. Βλεπήσου! Ξάνοιξε αν είν’ κιανείς στην στράτα!
ΠΥΛΑΔΗΣ
Εχω ν-αμέντε και θωρώ αναγυρού. Ξανοίγω!
ΟΡΕΣΤΗΣ
Πηλάδη ειντα λες κι εσύ; Ετούτηνέ λες να ‘ναι
η γι-εκκλησσά τσ’ Αρτέμιδας που θέλαμε να βρούμε
και τόσο δρόμο κάμαμε να ‘ρθομ’ απ’ την Ελλάδα;
ΠΥΛΑΔΗΣ
Ετσά μου φαίνεται κι εμέ Ορέστη!
ΟΡΕΤΣΗΣ
……………………………… Π’ ο βωμός τση
συρώνει αίμα Ελληνικό;
ΠΥΛΑΔΗΣ
…………………….. Ντα δε θωρείς τσι τοίχους,
καρνάδους; Ματοβούρωτους;
ΟΡΕΣΤΗΣ
…………………….. Κι είδες τα ματζιπέθια;
Κρέμουνται τόσα τάρταλα!
ΠΥΛΑΔΗΣ
……………………… Σάοικα τως σφαμένω!
Σέβου κι εσύ και ξάνοιγε αναγυρού τον τόπο!
ΟΡΕΣΤΗΣ
Απόλλωνα, σ’ είντα λοής πεδούκλι μ’ έχεις πιάσει
απο ξαρχής με τσι χρησμούς που μου ‘δωκες! Του κύρη
το φονικό να γδικιωθώ την μάνα μου να σφάξω!
Κι οι γι-Ερυνίες ήρθανε, ως το ‘καμα, κι επιάσαν
και μ’ ασκημοποβγάλανε απ’ τη δική μου χώρα,
κι έφυγα, κι ελαλήθηκα σε χίλιους μύριους τοπους.
κι ήρθα κι εξαναρώτηξα είντα ρεμέδιο να ‘βρω,
για την κακή μου καταδιά να ντέλομαι  στσι στράτες
και τσι καημούς απου ‘σειρα να τρέχω στην Ελλάδα, 
κι είπες μου να ‘ρθω έπαέ στην τέλειωση του κόσμου,
στην Ταυρική, στην εκκλησσά απου ‘χει η γι-αδερφή σου,
να μπω, -μα με το τυχερό, μα με χιλέ το κάμω-,
να βρω να κλέψω τ’ άγαλμα, που ‘πεσε από τ’ αψήλου,
ως λέν οι ντόπιοι, τση θεάς. Κι ύστερ’, απής γλιτώσω,
να π’ ‘α το φέρω στσ’ Αθηνάς την μέγα πολιτεία.
Κι έτσα θα βρω ανάπαψη στσι κόπους απου σέρνω!
Ετούτα μου προφήτεψες, άλλη δροσά δεν μου ‘πες.
Κι επίστεψά σου κι ήρθα ‘πα στον ξένο τόπο, Φοίβο,
απου τσι ξένους μάχεται και δεν τσι θέλ’ ως λένε.
Πύλάδη απου στάθηκες ορτάκης μου στσι κόπους,
ρωτώ σε, πέ μου σκιας εσύ, σαν είντα θα διαστούμε;
Θωρείς τον τοίχο κι είν’ ψηλός, κοντό να βρούμε σκάλες
να μπούμε μέσα; Πως αλλιώς χωστά χωστά θα μπούμε;
Γή μ’ αντισκάρια τούτανέ τα μάσκουλα τση πόρτας
τα χάλκινα να σπάσομε; Μα μ’ είντα τρόπο ζάρε;
Μουδε θωρώντας τα ‘χομε άλλη βολά! Αν μας πιάσουν
την ώρα που θα σπούμενε τσι πόρτες για να μπούμε,
θα μας-ε σφάξουν σάοικα! Καλιά ‘χω στο καράβι
οπίσω να γιαγύρομε, στην θάλασσα να μπούμε.
ΠΥΛΑΔΗΣ
Μούδε θαρώ το τση τιμής μούδε και μας-ε πρέπει
να φύγομε. Την θεϊκή μαντεία δεν ταιριάζει
να παραβούμε. Ελα ‘πα Ορέστη να χωστούμε
σε τούτα τα γυαλιθιανά σπηλιάρια, που τα τρώει
καθημερνώς τση θάλασσας και του νοθιά το κύμα!
Μάκρυν’ από την εκκλησσά!  Ελα σου λέω πώδε.
Μακρυά κι απ’ το καράβι μας. Να μην το ιδεί κιανένας
και π’ ‘α το πεί του βασιλιά και μας-ε ζωντοπιάσουν.
Κι οντε θα ‘μπει η γι-αργαδινή και πέσει το σκοτίδι,
ζουρίδα θα π’ ‘α  κάμομε στην εκκλησσά να μπούμε,
όπως ταιριάξει, τ’ άγαλμα το ωριοπελεκημένο
να κλέψομε. Για ξάνοιξε στα ματζιπέθια απάνω,
εκειά που ‘ν’ τα κονίσματα, σαν το φεγγίτη κάνει,
από ‘κειδά θα μπούμενε! Αειντες μα οι γι-αντρειωμενοι
στο ζόρε και στα δύσκολα δείχνουν την αντρειά ντως
Κι όσοι δειλιούνε μουδ’ εξά έχουνε μουδ’ αντρεία.
ΟΡΕΣΤΗΣ
Ντα δεν εταξιδέψαμε, Πυλάδη, τόσο δρόμο
κι εδά που φτάξαμ’ έπαε στην τέλειωση του κόσμου
ν’ αντιγιαγύρομε. Τα λες έχουνε νου και γνώση.
Σ’ ότι είπες σου φρουκάζομαι. Αειντες να π’ ‘α χωστούμε
αθρωπος να μην μας-ε ιδεί. Δεν θα ‘μαι ‘γω αιτία
να μην γενεί τ’ Απόλλωνα η μέγα προφητεία.
Να μπούμε θέλει! Γιαγερμα δεν έχει ο αντρειωμένος!

ΠΑΡΟΔΟΣ
ΧΟΡΟΣ
-Σωπάτε! Ισο πιάσετε, όσοι καθούστε πώδε
από τσι σιδερόπετρες τσ’ ατζιμπραγές και μέσα
τσ’ άγριας μαυροθάλασσας που ξένους δεν σηκώνει!
-Ε, Θυγατέρα τση Λητώς! Δίκτυνα παινεμένη!
Αρτέμη μ’ αορείτισα! Ερχου στην προσευχή μου! 
Στην εκκλησσά σου κάθομαι την χρυσοκουκλωμένη
απου την-ε σηκώνουνε κολώνες γύρου γύρου 
σκλάβα, φαμέγια τούτησές που τα κλειδιά τζ’ ορίζει
και σέρνω τα ζάλακια μου συγκρατηχτά στσ’ αυλές σου.
Καιρός είναι απου ‘φηκα του κύρη μου τα σπίθια,
την πολιτεία που ‘ζουνε αλλότες στην Ελλάδα,
τσι πύργους και τα τρίπατα καστέλια, τα περβόλια,
τσι κάμπους απου θρέφουνε τ’ άλογα στην Ευρώπη!
-Ηρθα! Ειντά ‘ναι; Ειντα καημό έχεις και καταλεί σε;
Ειντα θες και μου φώνιαξες να βγώ στσ’ αυλές μετά σου
Ειντά σου τρέχει και με θες, ακριβοθυγατέρα
του γιου τ’ Ατρέα, π’ άλλοτες εφταξεν εις την Τροία
κι ελάλιε αρίφνητο στρατό κι αμέτρητα καράβια
και τον κουλέ τζ’ επάτησε;
ΚΟΜΜΟΣ
ΙΦΙΓΕΝΕΙΑ
……………………… Δούλες μου μπιστικές μου,
κλάηματα κι αναφυλητά με πνίγουν. Μέγας θρήνος!
Κακές σκριλιές με κρούβουνε δάκρυα και μοιρολόγια!
Αλλοίμονός μου! Αλλοίμονος! Κακό ‘ρθε και μ’ ευρήκε!
Για τ’ αδερφού μου την ζωή θρηνώ και λουχτουκίζω!
Ονειρους είδα γω κακούς και πρικοσφακωμένους,
την νύχταν απου ‘ξέσυρε το ερμό τζη σκοτίδι
εδά πλια μπρος! Αλλοίμονος! Εγιούγια μ’! Ανομή μου!
Χάνομαι! Εχάθηκα! Γροικάς; Πάει του κυρού το σπίτι!
Πάει η γεννιά μ’! Εσβήστηκε! Χαημός! Χαημός στο Αργος!
Γιάειντα μου παίρνεις μοίρα μου ως και τον αδερφό μου;
Ετούτοσάς μου πόμεινε, άλλος δικός δεν στέκει,
μα ‘ρθες και μου τον έπεψες στον βουλισμένον Αδη!
Για κειονά ‘ρθα κι εγώ ‘πα, κανίσκια να του πέψω
Στην γής να στάξω για να πιει μιας αελιάς το γάλα
απ’ ανεθράφει στην κορφή κι απώς κρασί του Βάκχο,
κι ύστερα απ’ τση μέλισσας το παινεμένο μέλι.
Δώρα που ‘φραίνουν τσι νεκρούς! Πού ‘ν’ το χρυσό λαϊνι;
Δώ’ μου το! Είντα το ξαργείς; Δώ μου παέ να κάμω
του μαύρου ν-Αδη κέρασμα! Γροικάς από το χώμα
βλαστάρι τ’ Αγαμέμνονα; Ετούτανέ σου πέμπω
σαν σε νεκρό και δέξου τα! Δεν δύναμαι καλέ μου
να φέρ’ απά στον τάφο σου κούρλες ξανθές πεσκέσι!
Μουδε να κάτσ’ ανάδια ντου να πω ‘να μοιρολόϊ!
Μακρά μαθώς μ’ επήρανε απ’ το δικό μας τόπο,
κι ούλοι μπλιο με λογιάζουνε σφαμένη, σκοτωμένη,
μα ‘γω μ’ επά κι αμοναχή!
ΧΟΡΟΣ
……………………… Αντικριστά κερά μου
Αντικριστά θα μπω κι εγώ ομάδι σου στο κλάημα!
Και βάρβαρη αν ‘κουστεί φωνη μετά σου θα θρηνήσω
να πω κι εγώ για τσι νεκρούς του ν-Αδη το τραγούδι
που δεν διδει κιανούς χαρά,  μα πει το, μα γροικά το!
Πάει τ’ Ατρέα η γεννιά! Επεσε το θρονί ντου!
Εβούλησαν κι εχάλασαν τα πατρικά σου σπίθια!
Τση βασιλιάς το μέγα φως αθούβαλη-ν εγίνει!
Εχάθη η ρήγικην εξά, που ‘χαν στο Αργος μέσα
οι βασιλιάδες οι παλιοί! Πάθη στα πάθ’ απάνω,
κι οι δυστυχιές στσι δυστυχιές σωριάζουνται, αφόντας
ελλαξαν κι εξεστράτισαν τ’ αλόγατα του ήλιου
κι εγύρισεν τ’ αμάτι ντου και σ’ άλλο τόπο φέγγει!
Απ’ το καιρό που φάνηκε τ’ όλοχρυσο κριγιάρι,
κουμούλα πέσαν τα κακά κι ηύρανε το παλάτι!
Φόνος στο φόνο απανωθιώς! Πάθη στα πάθ’ απάνω!
Τού Τάνταλου τσι γιούς μαθώς, τσ’ αδερφοσκοτωμένους,
πλερώνει η γεννιά σ’ εδά, κι η μοίρα, η μαυρομοίρα
πέφτει κι αλύπητα χτυπά!
ΙΦΙΓΕΝΕΙΑ
……………………….. Απ’ τον καιρό καλές μου!
Απ’ τον καιρόν απου ‘λυσε την ζώνη τζ’ η μανά μου
Κι ήβγε να θέσει στον παστό έρχιξ’ η γι-αμοιριά μου!
Απ’ όντας εγεννήθηκα μου ‘κλώσανε οι μοίρες,
όσ’ Ελληνες εζούσανε κουνουστευτή να μ’ έχουν!
Η θυγατέρα η γι-άτυχη τση Λήδας έκαμέ με, 
κόρη τση πρωτογόνατη στην μέση στο παλάτι.
Κι ίδια ‘κειδά μ’ ανέθρεψε, σφαχτάρι παινεμένο,
απ’ του κυρού μου την βουλή την τρισκαταραμένη,
να ξετελέψω. Ναι μαθές! Σφαχτάρι και κουρμπάνι!
Κι εφέρασί με τότεσάς σ’ έναν αμάξι απάνω,
που το ‘σερναν αλόγατα στην αμμο, στ’ ακρογυάλι
τσ’ Αυλίδας, νύφη, για το γιο τση κόρης του Νηρέα!
-Αλλοίμονός μου!- Κι είμαι εδά στην άκρα τση θαλάσσης
ετούτησές, που δεν γροικά αγάπη για τσι ξένους,
σε σπίθια ξεροπετρινα, απου δεν σέται φύλλο,
να ζω. Και ζω αμοναχή δίχως αντρούς κανάκι.
Δίχως κοπέλια. Μοναχή! Δίχως δικούς και φίλους!
Δεν μου ταιριάζει επά που ζω, μουδε να τραγουδήξω
την Ηρα την Αργίτισσα, Μουδ’ αργαλειό ‘χω ζάρε
να μπω κι εγώ πέταλο, να το μορφοχτυπήσω.
Μουδε με την σαϊτα μου σκιας να παραματίσω
και να ξομπλιάσω τσ’ Αθηνάς το παινεμένο ξόμπλι,
τη μάχη που ‘χεν άλλοτες με τσι Τιτάνες. Αχι!
Εδά, ν-ετούτους τσι βωμούς τσ’ αιματοβουρωμένους,
μ’ αίμα σφαμένω’ λαντουρώ, μ’ αίμα σφαμένω ξένων,
π’ αναραχούν και λουχτουκιούν την ώρα τση θυσίας.
Μα ούλα τα ξαλησμονώ, να πιάσω μπλιο, καλές μου,
τ’ αδικοσκοτωμένο μου αδέρφι να θρηνήσω,
που το ‘φηκα μωρό μωρό στ’ αστήθι κρεμασμένο,
βυζασταρούδι, αροδαμό στση μάνας μας τον κόρφο!
Τ’ αδέρφι, τον Ορέστη μας, που του ‘πρεπε μια μέρα
ρήγας στσ’ Αργείτες να γενεί
ΧΟΡΟΣ
…………………………… Σώπασε μπλιο κερά μου
ενας βουκόλος αγλακά απ’ την γυαλιά και φτάνει.
Μαντάτο σάοικα θα πεί!
 
ΠΡΩΤΟ ΕΠΙΣΟΔΕΙΟ
ΒΟΥΚΟΛΟΣ
……………………….Κόρη τση Κλυτεμήστρας 
και τ’ Αγαμέμνο βασιλιά, γροίκα μου κι αφρουκάσου 
είντα μαντάτο θα σου πω καινούργιο!
ΙΦΙΓΕΝΕΙΑ
…………………………………. Είντα τρέχει! 
Γιάειντα απ’ το κλάημα βγάνεις με;
ΒΟΥΚΟΛΟΣ
………………………………Τσι Συμπληγάδες πέτρες, 
επέρασαν κι εφτάξανε σ’ ετούτηνέ την χώρα
μ’ ένα καράβι γλήγορο δυο παληκάρια! Ναίσκες!
Κουρμπάνι πάλιν έφταξε για την θεά καινούργιο
κατα που θέλει κι αγαπά! Γερά γερά μπε μέσα.
Να πα να σάσεις αγιασμό να κάμεις τα πρεπά σου,
κι ότι άλλο χρειαζούμενο για να τσι καθαρίσεις!
ΙΦΙΓΕΝΕΙΑ
Κι απο πού φτάξανε μαθές! Στην όψη ντως πώς μοιάζουν;
ΒΟΥΚΟΛΟΣ
Ελληνες δείχνουν! Τούτονά κατέχω κι άλλο πράμα.
ΙΦΙΓΕΝΕΙΑ
Κι ήκουσες μπάρε μ’ όνομα να μου ξεφανερώσεις;
ΒΟΥΚΟΛΟΣ
Πυλάδη ο γεις τον άλλο ντως εφάνη μου πως είπε.
ΙΦΙΓΕΝΕΙΑ
Και τ’ αλλονου ντως τ’ όνομα;
ΒΟΥΚΟΛΟΣ
………………………….Κιανείς μας δεν τ’ ακούσε!
Κιανείς δεν το μαθε!
ΙΦΙΓΕΝΕΙΑ
…………………. Ε, μά! Και που τσ’ ηύρετε πούρι;
Πως τσι ζωγρίσετε;
ΒΟΥΚΟΛΟΣ
…………………Είντα πως; Στο σκίσμα τση θαλάσσης
που τσι ξενομπασάρηδες δεν θέλει…
ΙΦΙΓΕΝΕΙΑ
……………………………….. Οι βουκόλοι
είντα δουλειά ‘χουν στην γυαλιά;
ΒΟΥΚΟΛΟΣ
……………………………. Στση θάλασσας το δρόσος
τα βούγια εκολυμπούσαμε
ΙΦΙΓΕΝΕΙΑ
………………………. Καλά! Για ξαναπέ μου
πως τσι ζωγρίσετε; Πλια μπρός θέλω να μάθω. Λέγε!
Καιρό μαθές επέρασες πολύς απου δεν ήρθαν
ξένοι, να βάψει ο βωμός τσ’ Αρτέμης απ’ το αίμα.
BOYKOΛOΣ
Στην θάλασσα που χύνεται από τση Συμπληγάδες
επήγαμε να βάλομε τα παινεμένα βούγια
που θρέφουνται στα ύλατα, ίδια στον τόπο που ‘ναι
το μέγα χά. Iδια ‘κεια-έ που σπούνε τση φουρτίνας
τα κύμματα που τό ‘χουνε λημέρι-ν οι ψαράδες,
κι οι βουτηχτές των κοργιαλιών που βγάνουν την πορφύρα.
Eνας ξωλαλητής εκειά είδε δυο παληκάρια,
κι αλαφροπάτησε γιαμιάς κι εγιάγυρεν οπίσω,
κι είπε μας: Δεν θωρείτ’ εκειέ; Mέσα στο χα καθούνται
δυο νέοι και μου φαίνεται ίδιοι θεοί πως είναι»!
Kι ενας απ’ τσ’ άλλους το γιαμιάς στο χώμα γονατίζει
-Θεοφοβούμενος μαθές- κι εσήκωσε τα χέρια 
και λέει «Kάμετ’ έλεος όποιοι θεοί κι αν είστε!
Γή ‘συ ‘σ’ Aρχο Παλαίμονα  υγιέ τση Λευκοθέας
που ‘χεις το κύμα πάπλωμα, των καραβιών προστάτη,
γή οι Διόσκουροι του Zα, γή του Nηρέα τέκνα,
που ‘χει πενήντα κοπελιές νεράιδες τση θαλάσσης
γεννήσει. Kάμετ’ έλεος!» Mα ήτον κι άλλος ένας
άπιστος κι ακατίταγος με περισσό φουσάντο,
κι ως έκουσε την προσευχή αρχίνηξε κι εγέλα,
κι είπε πως ναύτες θα ‘τονε κακοναυαγισμένοι
και χώνουντ’ απ’ το φόβο ντως εις τα χαράκια μέσα,
πως σάοικα κατέχουνε είντα συνήθειο στέκει
στον τόπο μας, να σφάζομε τσι ξένους που θα-ν έρθουν.
Oι πλιά πολλοί μας είπαμε πως έχει αυτός το δίκιο,
κι ήπρεπε να τσι πιάσομε αζωντανούς, κι ως θέλει
ο νόμος, να τσι φέρομε για την θεά σφαχτάρια.
Eτότεσάς, ο ένας τως από το χά πορίζει,
κι εστάθη ορθός στην πορισά κι ήσε την κεφαλή ντου
κι εκούνιενε τα χέρια ντου κι έσερνε μέγα μούγκρος
και ρίγος τον ετίνασε και σαν τον κυνηγάρη 
σέρνει φωνή και λέει τ’ αλλού: «Πυλαδή, μπας θωρείς την
ετούτηνέ; Θωρείς τηνε; Θωρείς κι εκειέ μιαν άλλη;
Δεν την θωρείς του Xάροντα την δράκαινα, Πυλάδη;
E, ‘ν’ την απου ‘ρχετ’ έπαε και θέλει να με φάει!
Με τσ’ όφιδες εκόπιασε σφιχτοχωσμένη! E, ‘ν’ την!
E, ‘ν’ και την άλλη! E, ‘ν’ τηνε! Φωθιά φορεί για ρούχο!
Tο σκοτωμό ‘χει αρματωσά! Γιά-ε πως φτερακίζει!
Γιά’ πως βαστά την μάνα μου πέτρα στα δυο τζη χέρια,
να την πετάξει απάνω μου! E, δε βαρύ χαράκι!
Ω! Xάρο, θάνατο γροικώ! Aχι και πως θα φύγω!»
Δεν ανεφαίνουντον δροσά απ’ όσα ταξ’ εθώριε
Eθάριε ο ξένος, σάοικα, θες τσι γαυγές των σκύλω’
θες τσι μουγκρές τω’ μουσκαριώ, για τσι σκριλιές που σέρνουν
οι γι-Eρυνίες. Σάοικα! Kι εμείς μεγάλο φόβο
εκούσαμε κι εκάτσαμε βουβοί  βουβοί στην άκρα!
Eσυρε τότες το σπαθί ο ξένος και μονταίρνει,
ωσάν το λιόντα, των βουγιώ, κι ετρύπα τσι κοιλιές τως
κι εμέλιαζέ ντως τα πλευρά. Eθάρι’ ο κακομοίρης,
πως τσ’ Eρυνίες πολεμά, κι απ’ το περίσον αίμα
βάφει καρνάδος ο γυαλός! Σαν είδαμεν ετότες,
την θράψη που παθαίνανε τα βούγια κι εχανούνταν
εγοργοσηκωθήκαμε, κι άλλος αρματα πιάνει
κι άλλος φυσά στον κόχυλα να συναχτούνε κι άλλοι
απ’ τσι δικούς μας. Zάβαλες ως είμαστε βουκόλοι
δεν το χαμε για φρόνιμο αμοναχοί να βγούμε
σ’ έτσα ξενομπασάριδες άντρες και παλικάρια
ενάντια! Eπέρασε ώρα πολλή να ‘ρθούνε
και να μονομερίσομε με τσ’ άλλους τσι δικούς μας!
Ωστόσο σαν  του πέρασε η μάνητα, ο ξένος
στην γή πεσεν ανάσκελα κι είχεν αφρούς στα γένια!
Πεσμένο σαν τον είδαμε, αρχίξαμε τσι χτύπους
αλλοι από μακρά μακρά κι αλλοι σιμά σιμά ντου!
O άλλος ξένος ήτονε κι αυτός ανάδι’ ανάδια
κι επάστρευγέ του τσι γι-αφρούς κι ένα παντέρμο ρούχο
εβάστα, κι επολέμανε να ντύσει το κορμί ντου
και να του δέσει τσι πληγές απου ‘χεν αποτάξει,
κι απανωθιώς εξάνοιγε πως να τον-ε κουκλώσει
με το δικό ντου το κορμί απ’ τσι πετρές μας τάξε.
Eδά εδά, με τα πολλά ο ξένος συνηφέρνει, 
κι ως εσύνηφερε, γιαμιάς, ορθός ανεσηκώθει!
Eίδε μας τόσουσάς πολλούς να ‘μαστ’ αναγυρού ντως
και σαν να θώριε το κακό να σέρνεται ομπρός τως,
κι έσυρ’ αδυνατή φωνή! Εβαρομουγκαλίστει!
Μα ‘μεις δεν εκωλώσαμε! Μονο από πέρα πώδε
πέτρες των-ε βαρούσαμε! Eτότεσάς γροικούμε
και βγάνει διάτα φοβερή και λέει τ’ αλλού: «Πυλάδη!
Σήμερο θα ποθάνομε, μα σαν θα βρούμε Xάρο
ας τον-ε βρούμ’ αντρίστικα! Eυρε σπαθί και πιάσε
και κλούθα μου!» ως είδαμε τσ’ οχτρούς σπαθιά να σέρνουν
και να μονταίρνουν, το γιαμιάς σπούμε κι εμείς οπίσω
και πιάνομε τα διάπαντα ύλατα και μουντάνια!
Μα κάμποσοι αν εφεύγαμε περίσσ’ εντιγυαγέρναν
και τσι πετροβολούσανε κι ανε τσ’ αποκωλώναν
εγιάγερναν οι γι-άλλοι μας και δώς του πέτρες πάλι!
Eκειά να ιδείς ‘να θάμασμα, π’ άθρωπος δεν πιστεύγει!
Πλια παρα χίλια ρίχνανε χέρια ενάντιά ντως
τσι πέτρες, μα δεν εύρηκε μια πέτρα το κορμί ντως
Δεν τσι νικήσαμε κερά μ’ αδραγαθιά κι αντρεία
μον’ απ’ τον κόπο τον πολύ! Εκλείσαμε΄τζι ζάρε,
κι από το πετροβόλημα εσπάσαν τα σπαθιά ντως,
κι εκόψαν κι εγονάτισαν! Στο ρήγα μας ετότες
τσι πήγαμε, κι ως είδε τζι, πεσκέσι σου τσι πέμπει,
να κάμεις τα που πρέπουνε, κουρμπάνια να γενούνε
Θωρείς, κερά μου, ειντα λοής σου φέρνομε σφαχτάρια;
Eτέθοια να παρακαλείς να ‘ρχουνται κάθα μέρα!
Μαθώς αν-ε τυχαίνουνε έτσα καλαντρειωμένοι
να σφάζουνται για την θεά, κι εσύ ντιγιέντι  παίρνεις
απ’ την Eλλάδα, για κεινα΄την πρωτινή θυσία
που κάμανε με λόγου σου εις την Aυλίδ’ αλλότες!
XOPOΣ
Καλά πολύ παράξενη μου φαίνετ’ η γι-αρρώσθια,
απου δηγάσαι πως περνά, όποιος κι αν είν’ ο ξένος
απ’ την Eλλάδα, που ‘ρθ’ επά, σε τούτονέ τον τόπο,
άκρα τση μαυροθάλασσας, π’ αθρώπους δε σηκώνει!
IΦIΓENEIA
Aς είναι! Aγωμε γιαμιάς να μου τσι φέρεις πώδε,
κι εγώ θα κάμω τα πρεπά..
……………………….. Eρμη καρδιά μου! Aχι!
Eρμη καρδιά μ’, απου ‘σουνε άλλους καιρούς στσι ξένους
καλή και καταδεχτική, κι Eλληνες αν τυχαίναν,
έκλαιγες κι ελυπούσουνε ωσάν για συγγενείς σου!
Μα ‘δα, ο έρμος όνειρος μ’ έχει ξαγριγεμένη.
Eβαλ’ ο νούς μου, θάνατο πως ηύρηκεν ο Oρέστης,
κι άκαρδ’ εκαταστάθηκα κι άπονη θα με βρούνε,
όποιοι κι αν είναι, κι ήρθανε. Oποιοι κι αν είναι λέω!
Καλές μου, εκάντισά το μπλιο πως είναι μέγ’ αλήθεια
το που δηγούνται, πως, αν μπεις σε πλήσα δυστυχία
από τα πάθη τα πολλά, χάνεις την λύπησή σου
γιά όσους δυστυχούσινε! Δεν έπιασε, καλές μου,
ακόμη αέρας του Διός να φέρει ‘να καράβι!
Ακόμη δεν επέρασε από τσι Συμπληγάδες
ένα καράβι αμοναχό, να φτάξει επά, στσ’ αυλές μου,
να φέρει τον Mενέλαο με την Eλένη ομάδι,
εκείνη-να που μ’ έκαψε, για να τσι ξεπλερώσω!
Να ιδείτ’ Aυλίδα δεύτερη για πλερωμή στην πρώτη!
Eτότες, που μ’ αρπάξανε σαν την ματζετοπούλα
για να με θανατώσουνε κουρμπάνι-ν οι γι-Aργείτες!
Tότες που πρώτος έστεκε, να κάμει την σφαγή μου
ο κύρης μου! Aχι καημός! E, και πως θα ξεχάσω
τα πάθη που μου τύχανε! Πόσες φορές καλές μου!.
Πόσες φορές δεν τ’ άπλωσα στα γένια ντου τα χέρια!
Πόσες δεν τον αγκάλιασα ίδια στα γόνατά ντου!
Πόσες φορές δεν έσυρα φωνή και δέν του τό ‘πα:
«Eιντά ‘ν’ ο γάμος τούτοσάς κύρη μου που μου κάνεις;
Eιντά ‘ν’ ο ξεγιβεντισμός κι η κακοπόδωσή μου;
Tην ώρα αφέντη, π’ ‘α σταθείς θάνατο να μου δώσεις
η μάνα κι οι γι-Aργείτισες θα λεν τα παστικά μου!
Aναγυρού στο σπίτι μας, χαρά θ’ αντιλαλιέται,
την ώρα που θα σφάζομαι απ’ την δική σου χέρα!
Ποιον Aχιλλέα μου ‘ταξες να τον-ε κάμω ταίρι;
Τίνος Πηλέα τον υγιό ήθελες να μου δώσεις!
O γι-Aχιλλέας ήτονε ο ν-Aδης! Kι έφερές με
για ματωμένη παντρειά απάνω στ’ ώριο αμάξι!
E, δε χιλέ τον έκαμες!» Kι είχα τα έρμα πέπλα
απανωθιώς στην κεφαλή, στο κωρωνιό, δεμένα.
Κι απ’ την περίσσα μου ντροπή, μούδε τον αδερφό μου,
εκειονά που χάθηκε, δεν έπιασα, καλές μου!
Δεν έβαλα στον κόρφο μου! Mούδε την αδερφή μου
εφίλησ’ –απ’ την εντροπή- σαν έφευγα στο στόμα!
Nύφη μαθές, επήγαινα στο σπίτι του Πηλέα,
κι έφηκα τα πολλά φιλιά για τ’ αντιγιάγερμά μου!
Eλόγιαζα η γι-άμοιρη, πως θελ’ ‘α ‘ντιγιαγύρω
στο Aργος, σαν εγίνουντον ο γάμος! Aχι Oρέστη!
Aχι κακογραμμένε μου αν είσ’ αποθαμένος!
Aχι πως χάνεις του κυρού πλούτη κι εξά καλέ μου!
Μα δεν μ’ αρέσουν κι έπαε όσα-ν αντέθια-ν έχει
τάξ’ η θεά! Aλλού μαθώς, αν μπλέξει γεις σε φόνο,
γή γγίξει σε λεχωναρά, γή πιάσ’ αποθαμένο,
στέκει η θεά ενάντια ντου, κι έχει τον πως σκανίζει
κι απ’ τσι βωμούς ποβγάνει τον. Mα σ’ έτονε τον τόπο,
μόν’ απ’ αθρώπων σφάξιμο γροικά φρασά μεγάλη!
Δεν το χω γω για φυσικό να ‘χει η Λητώ του Δία
έτσα κοπέλι θηλυκό άνουσο γεννημένο!
Mούδε πιστεύγω τα που λέν, για κείνα-να τα δείπνα
του Tάνταλου για τσι θεούς, πως εγευτήκαν τάξε
τα κρέτα απ’ το κοπέλι ντου! Eγώ θαρώ, πως είναι
οι ντόπιοι, απου γυρεύγουνε αθρώπους να σκοτώνουν
κι απώς κοζαίρνουν την θεά πως το γυρεύγει τάξε!
Eμέ, μου φαίνεται, θεός κακός πως δεν υπάρχει!

ΠPΩTO ΣTAΣIMO
XOPOΣ
E, σταυροστράτι του νερού, σμίξιμο τση θαλάσσης,
απού ‘τυχε σ’ αλλοτινούς καιρούς ν’ αντιπεράσεις
απο το μπλάβο σου κορμί, απανωθιώς στο κύμα,
μια κοπελιάν Aργείτισσα που πλέρων’ άλλου κρίμα,
κι ελάλιε την μυγια κακή, ο Oίστρος, στην Aσία
απ’ την Eυρώπη να χαθεί, να πάψει η γι-αμαρτία!
Ποιοι πούρ’ επαραιτήσανε τσι καλαμιές τ’ Eυρώτα,
τσι δροσεράδες τσι πολλές και τα περίσσα χόρτα,
γή τα καβούσα του νερού π’ από την Δίρκη τρέχου’,
κι ήρθανε επά, σ’αυτή την γή; Aπ’ ούλοι το κατέχουν,
πως το θυγατερό του Zα μ’ αίμα θνητώ ποτίζει
ότι κολώνα και βωμό την εκκλησσά πρεπίζει!

Hμπας εμπήκαν στο νερό και τα κουπιά βαστούσαν
και των κυμμάτω τον αφρό διπλά τον-ε χτυπούσαν
και τα λινά ντως τα πανιά τα φούσκωνε τ’ αέρι,
κι ήρθαν για πλούθια ναυτικοί σ’ ετούτανέ τα μέρη,
τα έχη ντως στα σπίθια ντως ζάβαλες ν’ αυγατίσουν;
Έρμη ελπίδα, τσι θνητούς πως βάνεις να κινήσου,
κι ύστερα καταστένεσαι αχορταγιά μεγάλη
και φέρνεις πλήσες συμφορές περίσσα πάθη πάλι!
Πλούτη γυρεύγουνε να βρουν, στσι θάλασσες πλανιούνται,
βαρβάρες χώρες βρίχνουνε κι ασκημοκαταλυουνται.
Συνογνωμα το κάνουνε, τα πλούθια ‘ν’ εχταγή ντως,
μα, γή μεγάλη, γή μικρή, χαλιέται το κορμί ντως!

Πως εξετρυπηρήσανε από τσι Συμπληγάδες;
Πως επαραβολιάσσανε τσ’ ανύπνητες σπηλιάδες,
που κάνουνε τα κύματα στ’ άρχο Φινέ τον τόπο
και στσ’ Aμφιτρίτης την γυαλιά, το φόβο των αθρώπω;
Εκειά που σέρνουνε χορό κι απου κυκλοπατούνε,
οι νηριήδες κοπελιές όντε θα μαζωχτούνε.  
Σάοικα το νοθιά ‘χανε κι εφύσα τα πανιά ντως,
κι εσφύριζαν του τιμονιού σκοινιά και τ’ άρμενά ντως.
γή Zέφυρος τσι λάλιενε ζάρε κι εγλυκοφύσα
όντε τσι γαλανές γυαλιές οπίσω ντως αφήσα,
εκειά π’ ανεμαζώνουνται τα πετεινά τση πλάσης
στα βορεινά ετουτησες τσ’ ανύπνητης θαλάσσης,
εκειά ν-απου ‘χ’ αλλους καιρούς αλώνι καταστέσει
ο Aχιλλέας κι έμπαινε κι εγλάκανε στην μέση.

Aχι και να ‘χα ν-έδεινε η μοίρα μας κι η τύχη
και τση κεράς μας η γι-ευκή να βγαινε, να πετύχει,
απο την Tροία, μιαν αυγή, να φτάξ’ επά-δε πέρα
η Eλένη, η τρισπόθητη, τση Λήδας θυγατέρα!
Nα πιάσει η γι-αφέντρα μας το δρόσος του θανάτου
να την-ε λούσει, κι ύστερα να την-ε ρίξει κάτου
άγρια χέρα φονική, του χάρο να την δώσει
και για το σφάμα το παλιό να την-ε ξεπλερώσει.
Mα πλια καλιά θα ήτονε, μαντάτο να ‘ρθει ζάρι,
πως έφταξε ταξιδευτής κιανένα παληκάρι
απ’ την Eλλάδα δυνατό κι ήρθε να με γλιτώσει
απ’ τα περίσσα βάσανα και να με ξεσκλαβώσει
Aχι και να χα ν-ήτονε, κι ας ήτον στ’ όνειρό μου,
να γίαγερνα και να βρεθώ κι εγώ στο σπιτικό μου,
στον τόπο μου, κι ύπνο γλυκή να ‘χα ονείροντάς μου,
απου είν η μεγαλύτερη χαρά και τσ’ αφεδιάς μου!

-Μα ε, ‘ν’ τσι, έ, απου ρχουνται! Σωπάσετε γυναίκες!
Δεμένους, λωμπης, φέρνουν τζι για την θεά σφαχτάρια!
-E, ‘ν’ τσι, που φτάνουν στσ\ εκκλησσάς τσ’ αυλές οι δυο λεβέντες
απ’ την Eλλάδα! 
……………….-Ο βοσκός ψεύτικα δεν εμίλιε.
-Κερά μ’ Aρτέμη! Aνε γροικάς φρασά μ’ ετσά θυσίες
που σου κάνουν έπαε, δέξου τα παληκάρια!
Aσκημες και παράνομες τσι λέμε στην Eλλάδα
και δεν αφήνει ο νόμος μας μουδε να τσι θωρούμε!
IΦIΓENEIA
Aς είναι! Πρώτη μου δουλειά είναι να διατάξω
να διαρμιστούνε τσι βωμούς. Aειντέστε, κάμετέ το!
Tων ξένων λύσετε γιαμιάς τα χέρια! Eδά μπλιο ‘ναι
μέσα στα χέρια τση θεάς, πεδούκλια ‘πα δεν πρέπουν!
Aειντέστε! Εμπάτε στο ναό! Οσα διατάσει η ώρα,
κι είναι ταμμένο να γενεί, αειντέστε, κάμετέ το!
Aλλοίμονός σας άμοιροι! Ποια μάνα σας εγέννα;
Ποιος κύρης να ‘ν’ ο κύρης σας; Ποια να ‘ν’ η γι-αδερφή σας;
Ημπας και να ‘χετ’ αδερφή; Για-ε εκειέ παληκάρια
απου θα χάσει! Aμοναχή κι αυτή θα σοπομείνει;
Aχι και ποιος εγίνηκε στσ’ αθρώπους, να κατέχει
τα που του γράφει η μοίρα ντου! Bαθύ σκοτίδι σκιάζει
ότι βουλή ‘χουν οι θεοί παρμένη για τσ’ αθρώπους!
Στο μαύρο σκότος σέρνεται κι από το σκότος βγαίνει! 
Kιανείς δεν νιώθει το κακό απου θα του πετύχει.
Aνέγνωρα μαθώς λαλεί η τύχη τα γραμμένα!
Kιανείς δεν τά πρωτόνιωσε. Aχι παντέρμοι ξένοι!
Aπο ποιον τόπον έρχεστε; Γιαειντα σ’ ετσά ταξίδι
εμπήκετε κι εφτάξετε επά, σ’ αυτή την χώρα;
Πολύ καιρό θα λείπετε απο το σπιτικό σας
Κι ως το θωρώ θα λείψετε κι από ν-τα ‘δα και πέρα
στον κάτω κόσμο!
OPEΣTHΣ
……………….. E, κερά! Oποια κι αν είσαι στάσου!
Γιάειντα δακρύζεις, τα κακά που μας-ε περιμένουν
οντεν λογιάζεις; Θλίβεις μας! Eγώ, δεν τον-ε λέω 
άντρα καλόν όποιο θα μπει στην στράτα του θανάτου
και θέλει με την λύπηση το φόβο να νικήσει!
Mουδ’ εκειονά που βρίχνεται ομπρός στον μαύρον Aδη
και κλαίει ανεπόλπιδα! Tα πάθη κουμουλιάζει
αμοναχά, ετσα λοής! Και την ζωή ντου χάνει
κι ανούση τον-ε λέσινε! Aφεις τα σκιας κερά μου
μόνο στα χεροπάλαμα τση μοίρας! Mη θρηνάσαι
για λόγου μας! Eκούσαμε μαθώς και το κατέ’με
σαν είντα ξετελεματα έχουν οι λειτρουγιές σας!
IΦIΓENEIA
Ποιον απ’ τσι δυο σας στ’ όνομα Πυλάδη τον-ε λένε;
Eτούτο πρωτοπέτε μου να μάθω!
OPEΣTHΣ
…………………………….. Σαν το θέλεις
κάτεχε πως ετούτονέ Πυλάδη τον-ε λένε!
IΦIΓENEIA
Κι σε ποια χώρα κατοικεί εις την Eλλάδα; Πέτε!
OPEΣTHΣ
Nτα είντα μέγα διάφορο θα ‘χεις ανε το μάθεις;
IΦIΓENEIA
Ημπας κι αδέρφιαν είσαστε απο την ίδια μάνα;
OPEΣTHΣ
Aδέρφια! Μα από μια φιλιά κι όϊ απ’ την ίδι’ μάνα!
IΦIΓENEIA
Κι εσένα, πως σ’ ονόμασεν ο κύρης σου και σ’ είπε;
OPEΣTHΣ
Εμέ, καλιάν θα ήτονε άμοιρο να με λένε!
IΦIΓENEIA
Δεν σε ρωτώ για τούτονά! H μοίρα τα μοιράζει!
OPEΣTHΣ
Αν-ε σου λείπει τ’ όνομα, δε θα σε περγελάσουν,
σαν θα χαθείς!
IΦIΓENEIA
…………… Γιαειντα μαθές το χώνεις; Γιάειντα πούρι;
E, δε περφάνια!
OPEΣTHΣ
……………… Tο κορμί γυρεύγεις να μου σφάξεις!
Δεν θα μου σφάξεις τ’ όνομα!
IΦIΓENEIA
…………………………. E, πε μου σκιάς ποιος τόπος
ειν’ η πατρίδα σου!
OPEΣTHΣ
………………… Nτα ποιο θα-ν είν’ το διάφορό σου,
σα θα σφαγώ;
IΦIΓENEIA
………….. Για-ε ‘κειδέ! Eίντα σ’ αλικοντίζει
να πεις σκιας για το τόπο σου;
OPEΣTHΣ
………………………… T’ Aργος το ξακουσμένο
έχω πατρίδα!
IΦIΓENEIA
………….. Oϊ-δα! Iδια απ’ το Aργος είσαι;
Για τσι θεούς!
OPEΣTHΣ
…………… ιδια από κειά! Aπ’ τσι Mυκήνες μέσα,
που ‘τον αλλότες ξακουστές και τρισευτυχισμένες!
IΦIΓENEIA
Και γιάειντα ‘πο κειδά φυγες; Hμπας εξόρισάν σε;
OPEΣTHΣ
Κι ακόντας μου κι εκόντας μου είμαι φευγάτος πούρι!
IΦIΓENEIA
Και να θεληματέψεις θες, να πεις τα που γυρεύγω;
OPEΣTHΣ
Aντίχαρη γυρεύγεις μου στον κακοποδωμό μου!
IΦIΓENEIA
Xαρά γροικώ σαν έμαθα πως ήρθες απ’ το Aργος!
OPEΣTHΣ
Εγώ χαρά δεν χαίρομαι! Eσύ σα θέλεις χαίρου!
IΦIΓENEIA
Hμπας κατέχεις γή ήκουσες την παινεμένη Tροία;
OPEΣTHΣ
Kαλιά να μην την γροίκουνε μουδε και στ’ όνειρό μου!
IΦIΓENEIA
Λένε πως την εκούρσεψαν και την εκαταλύσαν!
OPEΣTHΣ
Καλά το λένε! Ψόμματα δεν είναι. Kάτεχέ το!
IΦIΓENEIA
Kι εγιάγυρε στου Mενελή τσ’ οντάδες η γι-Eλένη;
OPEΣTHΣ
Eγιάγυρε! Για το κακό ενός καλά δικού μου!
IΦIΓENEIA
Και πού ‘ναι εδά! Tο κάτιτις χρωστεί κι εμένα πώδε!
OPEΣTHΣ
Στή Σπάρτη με τον άντρα τζη το πρώτο ‘ναι σου λέω!
IΦIΓENEIA
Δεν την-ε θέν κι οι γι-Eλληνες σαν και την αφεδιά μου!
OPEΣTHΣ
Kι εγώ χω από το γάμο τζη το κάτιτίς πλερώσει!
IΦIΓENEIA
Κι εγιάγυραν οι γι-Aχαιοί κατα που λέει ο κόσμος;
OPEΣTHΣ
Mα γιάειντα μονοκοπανιάς ρωτάς ετόσα κι άλλα;
IΦIΓENEIA
Πρίχου να λάβεις θάνατο θέλω κι εγώ να μάθω!

OPEΣTHΣ
E, ρώτα σκιάς σαν το ποθείς κι εγώ θα σ’ απαντήσω!
IΦIΓENEIA
Aπό την Tροία εγιάγυρε ο μάντης τως ο Kάλχας;
OPEΣTHΣ
Eχάθηκε ως είπανε οι γι-άλλοι στσι Mυκήνες!
IΦIΓENEIA
Δόξα θεά μου δόξα σοι! Tο τέκνο του Λαέρτη;
OPEΣTHΣ
Λένε πως ζει μα γιαγερμό δεν είδ’ ακόμη! Λένε!
IΦIΓENEIA
Απου να πέσει να χαθεί να μην γιαγύρει μπλιό ν-του!
OPEΣTHΣ
Oύλα του πάν’ ανάποδα! Mην τον-ε καταράσαι!
IΦIΓENEIA
Και τση Nηρηίδας τση θεάς εγιάγυρε το τέκνο;
OPEΣTHΣ
Oσκες! Aνωφελο ‘καμε γάμον εις την Aυλίδα!
IΦIΓENEIA
Aλήθεια! Γάμος ψεύτικος! Oσοι παθοί, κατέχουν!
OPEΣTHΣ
Nτα ποιά ‘σαι κι έτσιδα καλά ρωτάς για την Eλλάδα;
IΦIΓENEIA
Aπό κεια-ν είμαι! Mα ‘φυγα κι ήμουν κοπελοπούλα!
OPEΣTHΣ
Σαν είν’ ετσά δίκια ρωτάς και θες να μάθεις ζάρε!
IΦIΓENEIA
Kι ο στρατηγός απου ‘λεγαν πως του ξετρέχει η μοίρα;
OPEΣTHΣ
Ποιο λές; Για ποιό καλότυχο; Δεν έκουσα ποτές μου!
IΦIΓENEIA
Tο ρήγαν Aγαμέμνονα, τον πρωτογιό τ’ Aτρέα!
OPEΣTHΣ
Aφεις κερά μου! Aφεις με! Eίπα σου δεν γατέχω!
IΦIΓENEIA
Για το θεό! Πε να χαρείς! Να φράνεις την καρδιά μου!
OPEΣTHΣ
Eχάθηκ’ ο κακότυχος κι επήρενε μετά ντου
κι άλλον!

IΦIΓENEIA
……… Eχάθη; Aδικιά μεγάλην έυρηκέ με!
OPEΣTHΣ
Γιαειντα κερ’ ανεστέναξες; Δικό τον είχες τάξε;
IΦIΓENEIA
Για την προτερινήν ευδιά απου ‘χ’ αναστενάζω!
OPEΣTHΣ
E, μ’ από την γυναίκα ντου εσφάγηκε κι εχάθη!
IΦIΓENEIA
Kι η φόνισσα ‘ναι να την κλαίς κι ο σκοτωμένος!
OPEΣTHΣ
……………………………………………… Σώπα!
Mην με ρωτήξεις άλλα μπλιο!
IΦIΓENEIA
………………………….. Eνα μου πε κι όχ’ άλλο! 
Ζει του κακότυχου αντρούς σκιας η γυναίκα; Πέ μου!
OPEΣTHΣ
Δεν ζει! Eσκότωσέ τηνε ο γιός τσ’ ο κανακάρης!
IΦIΓENEIA
E, δε κακό! E, δε κακό απου σεισ’ έτσα σπίτι!
Γιάειντα κοντό; Eιντά ‘θελε;
OPEΣTHΣ
………………………… Tου κύρη ντου το φόνο
ήθελε, λέει, να γδικιωθεί!
IΦIΓENEIA
…………………….. Aλλοί κι αλλοίμονός του!
Δίκιο κακό ‘χει σκιας διαστεί!
OPEΣTHΣ
…………………………… Kι είντα πως είχε δίκιο!
Oχθρητα του ‘χουν οι θεοί!
IΦIΓENEIA
………………………… Kι ο ρήγας Aγαμέμνος
δεν έφηκεν οπίσω ντου άλλο κοπέλι;
OPEΣTHΣ
………………………………… Aφήκε
μιαν κόρη, την Hλέχτρα ντου!
IΦIΓENEIA
………………………….. Tην άλλη, την σφαμμένη
αναθιβάλουν την ποτές;

OPEΣTHΣ
……………………. Δεν την ανεθιβάλουν.
Κι αν πουν την έχουν για νεκρή κι όξ’ απ’ το φως πως στέκει!
IΦIΓENEIA
Aμοιρη σαν τον κύρη τζη που την εσφαξ’ αλλότες!
OPEΣTHΣ
Εχάθηκε για μιας κακή γυναίκας το χατήρι!
Aδικα και παράδικα!
IΦIΓENEIA
………………….. Kαι του σφαμμένου ρήγα
ο γιός στο Aργος βρίχνεται;
OPEΣTHΣ
…………………………. Kι αυτός κακογραμμένος!
Kι εκειά κι αλλού και πουθενά κι όπου κι αν θες γυρίζει!
IΦIΓENEIA
Xάσου σκιας όνειρο κακό, μα ψεύτικό ‘σουν πούρι!
OPEΣTHΣ
Ως κι οι θεοί που για σοφούς τσι ‘χουν και τσι λογιάζουν
απ’ τα φευγάτα όνειρα πλι’ αληθινοί δεν είναι!
Μεγάλη ανεκάτωση ρηγεύγει και στσ’ αθρώπους
και στσι θεούς. Kι εκείνοσάς έχει καημό μεγάλο,
πως κι ας είχε περίσσο νου, στω’ μάντηδω τα λόγια
επίστεψε κι ηύρε χαημό ως καθως το κατέχουν
όσοι κατέχουν τον!
XOPOΣ
………………... Aλλοί και τρισαλλοίμονός μας!
Ποιος θα βρεθεί να μας-ε πεί κι εμάς για τσι δικού’ μας
Zούνε; Δε ζούνε; Ποιος θα πεί;
IΦIΓENEIA
…………………………… Aφρουκαστείτε ξένοι!
Εβαλ’ ο νους μου κατιτίς καλό και για δικού σας
και για δικού μου. Tο καλό μαθώς καλαυγαταίνει
ανε το θενε πλια πολλοί! Aνίσως σε γλιτώσω
θες εις το Aργος οντε πας να βρεις τσι συγγενείς μου
κι ένα πιτάκι να βαστάς, γραφή, να τως το δώσεις;
Eνας π’ αλλότες έπιασαν το ‘χε για με γραμμένο
πως μ’ εσπλαχνίστει. Eκατεχε πως η δική μου χέρα
δεν είναι χέρα φονική μα του χαημό ντ’ αιτία
στέκει ο νόμος τση θεάς, που δίκιους λογαριάζει
ετέθοιους φόνους. Mέχρι ‘δα δεν εύρηκα κιανένα
να πέψω στ’ Aργος για σαή να δώσει το πιτάκι
απής σωθεί! Ελόγου σου κακός κι οχθρός δεν δείχνεις
και τσι Μυκήνες τσι κατές ως και τσι συγγενείς μου!
Σώσε τον απατό σου σκιας κι άγωμε το μαντάτο
Μα δεν ζυάζει μια δροσά και λάβε σωτηρία
για πλερωμή σου ακριβή. Μόνο να πας! Γροικάς μου;
Κι ετούτονέ, σαν είμαι επά για τούτ’ αγκαρεμένη
από την χώρα, τση θεάς σφαγάρι θα κρατήξω
και θα ξεχωριστείτε!
ΟΡΕΣΤΗΣ
……………………Ναί; Καλά μας τα πες ξένη!
Καλά τα λες, όσα κι αν λες, μα ένα το κακόπες!
Βάρος αβάσταγο μαθώς, για με αν τον-ε σφάξουν!
Εις το καράβι του καημού, εγώ ‘μαι καπετάνιος,
κι αυτός μετά μου βρίχνεται στα βάσανά μ’ ορτάκης!
Δεν είναι πούρι τσ’ αθρωπιάς, εγώ σωσμό να λάβω
απ’ τον δικό ντου θάνατο, για να σου κάμω χάρες!
Μ’ ας είναι, δώσε τ’ αυτηνού να πάει τη γραφή σου
στο Αργος κι ούλα, το γιαμιάς, ως θες, θα σου ξετρέξουν.
Κι εμέ, ας με σκοτώσουνε όποιοι το θεν. Ντροπή ‘ναι
στσ’ ατσιποδιές και στο κακό τσι φίλους να βάνεις
για να σωθείς ελόγου σου. Κι ετούτος είναι λέω
πρώτος μου φίλος, μπράτιμος, και την δική ντου ζήση
λόγιαζω κι έχω πλι’ ακριβή κι από την εδική μου!
ΙΦΙΓΕΝΕΙΑ
Ε, δε καρδιά κι ευγένεια! Ε, δε πως φανερώνει
πως σέρνει απ’ αρχοντική γενιά! Ε, δε ‘να φίλο
Φίλο στσι φίλους τσι καλούς! Μαγάρι να ‘ναι, λέει,
κι ο γι-εδικός μου αδερφός ωσάν και τούτον! Αχι!
Δεν είμαι, ξένοι, μηδε εγώ δίχως αδέρφια πούρι,
κι ας μην μπορώ μπλιο να τα ιδώ. Σαν θες, αυτόν θα πέψω
σαή να πάει την γραφή, κι εσύ ας πας στον Αδη
σαν και το θες ως τόσονα.
ΟΡΕΣΤΗΣ
………………………. Και ποιος σκιας θα με σφαξει;
Ποιος θα διαστεί ετσά κακό;
ΙΦΙΓΕΝΕΙΑ
…………………………. Εγώ! Ετούτονά ναι
τ’ αγκάρεμά μου στην θεά!

ΟΡΕΣΤΗΣ
………………………… Αζήλευτο κερά μου,
αζήλευτο ‘ναι και κακό το έργο που θα κάμεις!
ΙΦΙΓΕΝΕΙΑ
Ναι! Στανικώς μου κάνω το κι από μεγάλη ανάγκη!
ΟΡΕΣΤΗΣ
Γυναίκα σε θωρώ μαθές, πως το σπαθί θα πιάσεις
να σφάξεις άντρα;
ΙΦΙΓΕΝΕΙΑ
……………….. Οϊ σπαθί! Εγώ μόνο το νάμα
φέρνω και λούγω τσι πλια μπρός!
ΟΡΕΣΤΗΣ
……………………………. Και ποιος ειν’ ο χασάπης;
Αν ημπορείς φανέρωσε!
ΙΦΙΓΕΝΕΙΑ
……………………. Μέσα στην εκκλησία
άλλοι ξετρέχουν την σφαγή!
ΟΡΕΣΤΗΣ
……………………… Και σαν ποθάνω, πέ μου,
είντα ταφος θα με δεχτεί;
ΙΦΙΓΕΝΕΙΑ
……………………… Σ’ ενα νταυκο σε ρίχνουν
που καίει αμάλαγη φωθιά!
ΟΡΕΣΤΗΣ 
………………………. Ε, και να μπόριε λέει
να με νεκροστολίσει σκιάς η γι-έρμ’ η γι-αδερφή μου!
ΙΦΙΓΕΝΕΙΑ
Ανώφελη ‘ναι η γι-ευκή που κάνεις έρμε ξένε.
Αλάργα απο τούτονέ τον τόπο των βαρβάρων
βρίχνετ’ αυτή! Μα λόγου μου, σαν είσαι κι από το Αργος
θα κάμω τα πρεπούμενα, όσα μπορούν να γένουν.
Με λάδι λαμπιρόχρωμο θα σβήσω το κορμί σου,
κι απώς θα στάξω τ’ αοριού μέλι ξανθό δροσάτο
απάνω στην αθούβαλη, κι απώς θα σου στολίσω
τον τάφο με λοίσιμα πλουμιά, κατα που πρέπει.
Στην εκκλησσά γιαγέρνω ‘δα εις τσι θεάς το σπίτι
να πα’ να φέρω την γραφή Και σ’ ότι κακό σ’ ηύρε, 
εμέ μην έχεις αίτια. Αμέντ\ ‘εχετε δούλοι! 
Λυτοί μαθώς ειν’ έπα-ε! Κοντό να μου ξετρέξει
να πέψω τ’ ανεπόλπιδο μαντάτο μου στο Αργος
σε κείονά απ’ αγαπώ χαρά να του χαρίσει,
σαν μάθει πως ζουν έπαε όσους λογιάζει τάξε 
για ποθαμένους;
ΧΟΡΟΣ
……………… Κλαίω σε! Μοιρολογώ σε ξένε
απου θα π’ ‘α σε λούσομε για θάνατο με νάμα!
ΟΡΕΣΤΗΣ
Ξένες γυναίκες αστε τα, για τούτα μην θρηνείτε
Χαρά να ιδείτε! Αστε τα!
ΧΟΡΟΣ
……………………….. Μα ‘σένα παληκάρι
καληνωρίζω σε –γροικάς;- για την καλή σου μοίρα
που θα γιαγύρεις ως θωρώ οπίσω στην πατρίδα
ΠΥΛΑΔΗΣ
Κακό πολύ κι αζήλευτο το φίλο σου να χάσεις!
ΧΟΡΟΣ
Ε’ δε στραθειές λυπητερές απου χουνε ομπρός τως!
-αλλοίμονός σου χάνεσαι!
………………………- Ποιος απ’ τσι δυο πλια πάνω;
Δίγνωμος στέκει ο έρμος νους ποιο σας θα πρωτοκλάψω!

ΟΡΕΣΤΗΣ
Πυλάδη ήμπας σαν κι εμέ το πράμα ντουχιουντίζεις;
ΠΥΛΑΔΗΣ
Είντα να πω; Απόκριση δεν ημπορώ να δώσω
ΟΡΕΣΤΗΣ
Ποια να ‘ν’ ετούτη η κοπελιά; Σαν την Ελληνοπούλα
ερώτα για τα βάσανα που σύρανε στην Τροία
οι γι-Αχαιοί, το γιαγερμό απου ‘χ’ ο γεις κι ο άλλος,
τον Κάλχα τον προφήτη ντως, τον Αχιλλέα! Είδες;
Κι απώς, δεν ήκουσες σπλαχνιά που ‘χε-νε τ’ Αγαμέμνο
και πως για την γυναίκα ντου ερώτα κι εξερώτα
και για τα τέκνα ντου μαθές! Ιδια απ’ τ’ Αργος μέσα
θα ‘ποκρατεί η ρίζα τζη! Γιάειντα να πέψει γράμμα;
Γιάειντα να θέλει ετόσονά να μάθει για το Αργος
κι ανε καλοπατούσινε τα πράματα του τόπου;
Θαρείς πως απ’ την τύχη ντως κρέμεται κι η δική τζη!
ΠΥΛΑΔΗΣ
Επρόλαβές με κι είπες τα! Κι εγώ τα ίδια λέω,
όξω πως όντε σμιγουνε ούλοι πρωτορωτούνε 
για τσι ρηγάδες. Μα εμέ άλλο μου τρώει το νού μου!
ΟΡΕΣΤΗΣ
Σαν είντα; Πέ μου το γιαμιάς! Καλιά κι οι δυο ομάδι
να το καλοζυάσομε!
ΠΥΛΑΔΗΣ
………………….. Ντροπή μεγάλη το ‘χω
εσύ να χάσεις την ζωή κι εγώ να ζήσω πούρι!
Ομάδι εταξιδέψαμε, ομάδι κι ας χαθούμε.
Φοβό ‘χω μην βρεθεί κιανείς κακός στο Αργος μέσα
γή στση Φωκίδας τα βουνά – από ποθές δεν λείπουν
ζαρ’ οι κακοί, κι είναι πολλοί-  και πει πως έφηκά σε
αμοναχό κι επρόδωσα για να σωθώ απατός μου,
γή πως σε κακοσκότωσα ίδια εις το παλάτι,
σαν ήσουνε σε κίνδυνο και σ’ έδωκα του Χάρο,
για να σου πάρω την εξά, ως είμαι τσ’ αδερφής σου 
άντρας, απου κληρονομά κι εξά και βασιλίκι.
Ντροπή μου φέρνουν τούτανά, και δεν θα νταγιαντίσω
την καταφρόνια. Φίλος σου είμαι και στέκω πώδε
κι έχω καλιά μου να σφαγώ και να καώ μετά σου!
ΟΡΕΣΤΗΣ
Σώπα καλιά και μην μιλείς! Αμοναχός μου πρέπει
τα πάθη μου να τα περνώ! Καλια τα βασανά μου
να τα ‘χω ‘γω μοναχικά, παρά να τα συζέψω!
Κι όσα ντροπή κι αναντρειά λες πως θα σου κοζαίρνουν
διπλά, τριπλά θα μ’ εύρουνε, ανισως σε σκοτώσω,
εσέ, που μπήκες μετα ‘μέ σε τόσηνά τραβάγια
Δεν είναι ζάβαλες, κακό για μενα να ποθάνω!
Κακοπαθαίνω απ’ τσι θεούς. Μα ‘σένα σου ξετρέχει
η τύχη κι η καλομοιριά, κι είναι το σπιτικό σου
αμάλαγο και καθαρό, κατάρα δεν το πιάνει,
Μα το δικό μου -είδες το-  αραχλιασμένο στέκει,
άμοιρο και κακότυχο κι αμαρτωλό περίσσα!
Ανε σωθείς, κι απ’ την αμπλά, που σου ‘δωκα γυναίκα
παιδιώσεις, τότεσάς -γροικάς;- τ’ όνομα το δικό μου
δεν θα χαθεί, μουδ’ η γεννιά τ’ Ατρέα θα σοσβήσει
δίχως να κάμει αροδαμούς! Σάλευγε λω και ζήσε!
Αμε και κάτσε στου κυρού τσ’ οντάδες άρχο-ρήγας!
Αμε κυβέρνησέ μου τσι! Κι όντε θα φτάξεις στ’ Αργος
που θρέφ’ αλόγατα καλά στην μέση στην Ελλάδα
-Ορκίζω σε στην δεξιά χέρα σου κι αφρουκού μου-
στέσε μου μνήμα-ν οφκερο, κι απάνωθιώς του ‘βάλε
σημάδια για του λόγου μου, τση θύμησής μου ψήθια!
Και πε τσ’ αμπλάς μου, σύριζα τσι κούρλες τσι να κόψει
να μου τσι φέρει στόλισμα στον τάφο και να κάτσει
να με θρηνήσει! Πε τωνε, πως μιαν Αργείτισσά ‘τον,
που μ’ έδωκε στο θάνατο, που ‘πιασε κι έλουσέ με,
αμάλαγος να π’ ‘α σφαγώ μέσα στην εκκλησία!
Ποτές Πυλάδη –αγροικάς;- Ποτές την αδερφή μου
μην την προδώσεις κι ας θωρείς πως είν’ το σπιτικό μου
έρημο κι αδιαφέντευτο! Εχε χαρά Πυλάδη!
Εχε ν-υγειά! Εσ’ ήσουνε ο πλι’ ακριβός μου φίλος
Εσύ ‘σ’ απου λαγώνευγες μετά μου στα κυνήγια
Ομάδι εμεγαλώσαμε! Πόσα παντέρμα πάθη
από τα πάθη που περνώ δεν έχεις περασμένα!
Ο Φοίβος μου ‘καμε χιλέ! Εγέλασέ μ’ ο μάντης!
Με δόλο μ’ εποζύγωξεν μακράν απ’ την Ελλάδα,
πως για τσι προφητείες του τσ’ αλλοτινές ντροπή ‘χε!
Εγώ μ’ απου του πίστεψα σύψυχα στσι χιλέδες,
κι εσκότωσα την μάνα μου κι ήρθ’ ώρα του χαημού μου!   
ΠΥΛΑΔΗΣ
Τάφο θα-ν έχεις αψηλό! Ποτές μου την αμπλά σου 
δεν θα προδώσω! Φίλος μου αν ήσουνε στην ζήση
εδά που πας στον θάνατο πλιαν ακριβό θα σ’ έχω!
Οι προφητείες του θεού τέλος δεν σου ‘χουν δώσει,
ακόμη, κι ας σου φαίνεται πως πας στο θάνατό σου!
Κατέχεις το, πως μπορετό κι η πλια μεγάλη θλίψη
κι η πλια μεγάλην αστοχιά στην υστεριά ν’ αλλάξει!
ΟΡΕΣΤΗΣ
Σωπαινε! Δεν είναι όφελος μπλιο οι χρησμοί τ’ Απόλλω!
Ε, ‘ν’ την από την εκκλησσά την κοπελιά που φτάνει!

ΙΦΙΓΕΝΕΙΑ
Σαλεύγετε ν’ αειδάρετε στην εκκλησία μέσα
όσους την έγνοιαν έχουνε να κάμουν την θυσία!
Ε, ν’, τηνε ξένοι την γραφή ομορφοδιπλωμένη!
κι αφρουκαστείτε σ’ ότι πω! Κιανείς δεν είναι πούρι
ο γι-ίδιος σαν ξεφοβηθεί το Χάρο και γλιτώσει.
Εγώ φοβούμαι ζάβαλες μην τούτος που θα πάρει
Το γραμμα ότι ώρα βγει απ’ την παντέρμη χώρα,
δεν πάει στ’ Αργος, δεν γνοιαστεί για την παραγγελιά μου
ΟΡΕΣΤΗΣ
Ε, κι είντα θες; Ειντά ν’ αυτό απου σε δυσκολεύγει;
ΙΦΙΓΕΝΕΙΑ
Θέλω ν’ αμνώξει στσι θεούς πως σα θα φτάξει στ’ Αργος
Θα πα να δώσει την γραφή πρώτα στσι συγγενείς μου.
ΟΡΕΣΤΗΣ
Και δεν θα μνώξεις λόγου σου;
ΙΦΙΓΕΝΕΙΑ
………………………….. Να κάμω είντα πράμα
γή να μην κάμω είντα; Πέ!
ΟΡΕΣΤΗΣ
……………………….. Πως δεν θ’ αφήσεις ζάρε
στην χώρα μέσα θάνατο να δώσουν του σαή σου!
ΙΦΙΓΕΝΕΙΑ
Σωστά τα λες. Πώς ζάβαλες θα πάει την γραφή μου; 
ΟΡΕΣΤΗΣ
Κι ο βασιλιάς απου ‘ν’ επά δε θα τ’ αλικοντίσει;
ΙΦΙΓΕΝΕΙΑ
Συβάζω τον κι ελόγου μου θα μπω μες το καράβι!
ΟΡΕΣΤΗΣ
Ετσα ν’ ο όρκος δίκαιος! Αρχίξετε τον όρκο!
ΙΦΙΓΕΝΕΙΑ
Μνώγε: Ετούτη την γραφή θα δώσω στσι δικούς σου!
ΠΥΛΑΔΗΣ
Ετούτονέ το γράμμα σου θα δώσω στσι δικούς σου
ΙΦΙΓΕΝΕΙΑ
Κι εγ’ ‘α σε βγάλ’ αζωντανό από τσι Συμπληγάδες
ΠΥΛΑΔΗΣ
Και ποιο θεό στα που μνωξες για μάρτυρα θα βάλεις
ΙΦΙΓΕΝΕΙΑ
Την Αρτεμη που μ’ έχει επά πρώτη και μπιστικιά τζη!
ΠΥΛΑΔΗ
Κι εγώ τον ρήγα τ’ ουρανού το μέγα Ζα θα βάλω
ΙΦΙΓΕΝΕΙΑ
Κι ανε πατήσεις τ’ άμνωξες κι μένα μ’ αδικήσεις;
ΠΥΛΑΔΗΣ
Να μην γιαγύρ’ αζωντανός! Κι εσ’ αν δεν με γλιτώσεις;
ΙΦΙΓΕΝΕΙΑ
Ποτές μου σκιάς αζωντανή να μην γιαγύρω στ’ Αργος!

ΠΥΛΑΔΗΣ
Γροίκα ‘παέ και κάτιτίς απου χομε ξεχάσει!
ΙΦΙΓΕΝΕΙΑ
Αν είναι κείνο για καλό πέ το και θα βοηθήσει!
ΠΥΛΑΔΗΣ
Κάμε μου χάρη βγάλε μου από τον μέγαν όρκο,
αν τύχει και στα κύμματα βουλιάξει το καράβι,
και χάσω το πιτάκι σου ως και την συρμαγιά μου
κι εγώ σωθώ αμοναχά!
ΙΦΙΓΕΝΕΙΑ
……………………. Κατέχω είντα να κάμω!
Ανε πρωτοσυλογιστείς πολλά μπορ’ ‘α προλάβεις.
Οσα δηγάται η γραφή θα σου τα φανερώσω,
να πάει η μαντατοφοριά ακαίρια στσι δικούς μου.
Σάοικα ‘τσα ‘ναι πλιά καλά! Αν σώσεις την γραφή μου,
βουβή ‘ναι, μα θα δηγηθεί τα που χει λω γραμμένα.
Μ’ ανε χαθεί, κι εσύ σωθείς από το μαύρο κύμμα,
γλιτώνουν σκιας τα λόγια μου!
ΠΥΛΑΔΗΣ
………………………. Τα που πες φρόνιμά ‘ναι
για ‘με κι εσέ! Για λέγε μου τίνος Αργείτη τάξε
θα πάω το μαντάτο σου κι είντα θα μηνυτέψω
από ν-τα σένα! Λέγε μου ν’ αφρουκαστώ ν’ ακούσω!
ΙΦΙΓΕΝΕΙΑ
Πε τ’ Αγαμέμνονα του γιού τ’ Ορέστη πως η αμπλά ντου,
η Ιφιγένεια, που ‘πανε πως στην Αυλίδ’ εσφάγει,
ζεί, κι ας την έχουν για νεκρή κι ετούτα παραγγέλνει:
ΟΡΕΣΤΗΣ
Που ‘ν’ τηνε! Πώς -νεκρή ‘τονε- εγιάγυρ’ απ’ τον Αδη;
ΙΦΙΓΕΝΕΙΑ
Ετούτηνέ ν’ απου θωρείς, μα μην μ’ αλικοντίζεις!
Λέει μαθώς «Ελ’ αδερφέ και πάρε με στο Αργος,
πρίχου ποθάν’, από ‘παέ, την χώρα τον βαρβάρω!
Ερχου κι από το αβάσταγο χρέος ξεμπέρδεσέ με,
που ‘χω, να σφάζω τση θεάς όσους περάτες τύχουν!»
ΟΡΕΣΤΗΣ
Πυλάδη είντα να πω μπλιο; Που ‘μαστεν ερχομένοι;
ΙΦΙΓΕΝΕΙΑ
« Αλλιώς θα σου καταραστώ το σπίτι σ’ αδερφέ μου!»

ΠΥΛΑΔΗΣ
Ορέστη..
ΙΦΙΓΕΝΕΙΑ
………. Είντα; Τ’ όνομα λες για να το θυμάσαι;
ΠΥΛΑΔΗΣ
Ε, θέ’ μου!
ΙΦΙΓΕΝΕΙΑ
…………. Γιάειντα τσι θεούς φωνιάζεις στσι δουλειές μου;
ΠΥΛΑΔΗΣ
Πράμα δεν είναι! Λέγε μου! Ο λογισμός μ’ επήγε
αλλού! Στ’ απίστευτα μαθές ως το θωρώ θα φτάξω
και δεν θα κάμω ρώτημα!
ΙΦΙΓΕΝΕΙΑ
………………………..Πέ του πως η γι-Αρτέμη
μ’ εγλίτωσ’ απο την σφαγή κι αντίπητού μου ελάφι
έβαλε κι εκειονά σφαξε ο κύρης μου αλλότες
κι εθάριε το μαχαίρι ντου πως είχε στο λαιμό μου,
κι απόκειας μ’ έφερ’ έπαε σ’ ετούτηνέ την χώρα.
Και τούτανά στο γραμμα μου γράφουνται να διαβάσει.
ΠΥΛΑΔΗΣ
Καλή κερά που σου μνωξα και μου ‘χεις αντιμνώξει,
ευκολον όρκο μ’ έβαλες να πάρω! Ναί κερά μου!
Δεν θα ξαργήσω ζάβαλες όσα ‘πα να τελέψω!
Ορέστη, πάρε τούτονέ το γράμμ’ απ’ την αμπλά σου!
ΟΡΕΣΤΗΣ
Καλώς μ’ ορίζει! Την γραφή πετώ δεν την διαβάζω!
Χαρά μεγάλη γεύομαι και δεν την κλειούνε λόγια!
Ω αδερφή πεντάκριβη έχασα τα μυαλά μου,
μα θέλω να σ’ αγκαλιαστώ με τούτηνέ την  χέρα.
Δεν ημπορώ ακόμη λω μουδε να το πιστέψω,
μα χαίρομαι στο θάμασμα, που ‘χ’ ακουσμένο πούρι!
ΧΟΡΟΣ
Ξενε, μεγάλον αδικο θα κάμεις ανε ‘γγίξεις
τσ’ Αρτέμης την καλογριά. Τα πέλπα τζη μην πιάσεις!
Ανέγγιχτα ‘ναι!
ΟΡΕΣΤΗΣ
……………. Αδερφή από τον ίδιο κύρη,
τον ρήγαν Αγαμέμνονα, μη στρέφεσαι να φύγεις!
Ανέλπιστα τον αδερφό ηύρες να στέκ’ ομπρός σου!

ΙΦΙΓΕΝΕΙΑ
Εγώ ‘χω σενα αδερφό; Πάψε! Γιαειντα δεν πάυεις;
Αυτός στ’ Ανάπλι βρίχνεται και στ’ Αργος μέσα στέκει!  
ΟΡΕΣΤΗΣ
Δεν είναι κεια βαριόμοιρη ο αδερφός σου!
ΙΦΙΓΕΝΕΙΑ
……………………………………. Πε μου!
Η κόρη του Τυνδάρεω έχει σε γεννημένο;
ΟΡΕΣΤΗΣ
Γιός τσ’ είμαι απο’ του Πέλοπα τον έγγονα!
ΙΦΙΓΕΝΕΙΑ
…………………………………………..Ειντά πες;
Εχεις σημάδι για αυτονά;
ΟΡΕΣΤΗΣ
…………………….. Ναίσκες και ρώτηξέ με!
Ρώτηξε για του κύρη μας τ’ αρχοντικό παλάτι;
ΙΦΙΓΕΝΕΙΑ
Ε, πε μου ‘συ κι εγώ γροικώ!
ΟΡΕΣΤΗΣ
………………………… Οσα μου ‘π’ η γι-Ηλέχτρα
θα πω γι’ αρχή! Ημπας κατες τ’ Ατρέα την αμάχη
με τον Θυέστη;
ΙΦΙΓΕΝΕΙΑ
……………. Ακουστά την έχω! Εμαλώσαν
για έν’ αρνί λέει χρυσό!
ΟΡΕΣΤΗΣ
…………………… Κι εσύ εστόρησές την
παιδούλ’ απάνω σε φαντό!
ΙΦΙΓΕΝΕΙΑ
………………………. Εγγιξες στην ψυχή μου!
ΟΡΕΣΤΗΣ
Το γι-ήλιου το σταμάτημα δεν είχες ξομπλιασμένο;
ΙΦΙΓΕΝΕΙΑ
Εξόμπλιασά το σόπλουμο! Σόπλουμο με τα φάδια!
ΟΡΕΣΤΗΣ
Κοντό θυμάσαι τα λουτρά τού γάμου σου κερά μου,
που σου ‘καμεν η μάνα μας ετότες στην Αυλίδα;
ΙΦΙΓΕΝΕΙΑ
Θυμούμαι τα! Θυμούμαι τον και τον καλό μου γάμο!

ΟΡΕΣΤΗΣ
Κι ύστερα, μπας δεν έπεψες πεσκέσι τα κουρλιά σου
τση μάνας μας;
ΙΦΙΓΕΝΕΙΑ
……………. Στον τάφο μου να μπουν αντίς για μένα
ΟΡΕΣΤΗΣ
Φρουκού μου ‘δα για να σου πω όσα σημάδια βέβοια
Κατέχω από το σπίτι μας. Του Πέλοπα μια λόγχη
δεν ήτονε στην καμέρα ακριβοστερεμένη
την εδική σου; Κείνηνά την λόγχη που ‘χε πιάσει
κι έσφαξε τον Οινόμαο κι εκέρδισε στην Πίσσα
ταίρι την Ιποδάμεια;
ΙΦΙΓΕΝΕΙΑ
…………………. Ε, τρισαγαπημένε!
Εϊντα άλλο τάξε μου ‘σ’ εμέ όξ’ απ’ αγαπημένος;
Ορέστη μου τρισακριβε στην αγκαλιά μου σ’ έχω,
μακρυά από την πατρίδα μας κι αλάργο από το Αργος!
ΟΡΕΣΤΗΣ
Κι εγώ βαστώ στσ’ αγκάλες μου εσέ π’ ούλοι λογιάζουν
για ποθαμένη! Δάκρυα τα μάθια μας συρώνουν!
Θρηνούμ’ ομάδι στην χαρά!
ΙΦΙΓΕΝΕΙΑ
……………………… Μωρό μωρό καλέ μου!
Μωρό μωρό, ετόσονέ, σ’ ειχα πάραιτημένο
στο σπίτι όντεν έφυγα κι εβάστασε σ’ η νένα,
στσ’ αγκάλες τση. Είντα να πώ; Είντα να πω ψυχή μου!
Πλιά πάνω από τα λόγια μου πετά η γι-ευτυχία!
Οσα γενήκαν, θάματα είν’ και ξεμπροστεύγουν
τα λόγια! Μέγα θάματα!
ΟΡΕΣΤΗΣ
……………………… Από ν-τα ‘δα και περα
θα μαστε σκιας καλότυχοι!
ΙΦΙΓΕΝΕΙΑ
………………………… Καλές μου φιλενάδες
δεν είναι λόγια να χωρούν κι εμένα την χαρά μου!
Φοβούμαι μη βγαλει φτερά και πεταχτεί να φύγει
απ’ την αγκάλη μου μαθές! Ε, σπίτι παινεμένο!
Παλάτι απου σε χτίσανε με ριζιμιά χαράκια!
Μηκύνες πολιτεία μου χίλιοευχαριστώ σας
που μου καλανεθρέψετε κι εμέ τον αδερφό μου
και φέγγει στο παλάτι μας φως μοναχό!
ΟΡΕΣΤΗΣ
……………………………………. Καλή μου!
Αμπλά κερά! Από ψηλή γενειά γονοκραθιούμε
μα ‘ν’ η ζωή μας άτυχη και συφορές γεμάτη!
ΙΦΙΓΕΝΕΙΑ
Κατέχω το η γι-άμοιρη και τό ‘χω καντισμένο
από την ώρα που ‘βαλε ο γι-άσπλαχνο’ μας κύρης
σπαθί στον έρμο μου λαιμό!
ΟΡΕΣΤΗΣ
……………………… Κι ας μην ημουν ομπρός σας
σαν να σας-ε θωρώ ‘δα-έ!
ΙΦΙΓΕΝΕΙΑ
……………………….. Με δόλον, αδερφέ μου,
με δόλο με λαλούσανε, τάξε να βγω στην κλίνη
του γι-Αχιλλέα! Δολερά! Ο γάμος ήτον ψεύτης
Κι έκλαιγα ανάδια του βωμού κι ετρέχανε τα δάκρυα
την ώρα που με λούγανε κουρμπάνι τση θυσίας!
ΟΡΕΣΤΗΣ
Γροικώ σ’ εδά και του κυρού κλαίω το μαυρο ινάτι!
ΙΦΙΓΕΝΕΙΑ
Κακός φονιάς κι ανέσπλαχνος μου στάθηκεν η μοίρα
κι απανωθιώς στην αμοιριά η δυστυχιά με βρήκε!
Θεού θα ήτον θέλημα.
ΟΡΕΣΤΗΣ
………………….. Από λιγού λιγού τον
να σφάξεις και τον αδερφό, καημένη!
ΙΦΙΓΕΝΕΙΑ
………………………………… Ε, δε πόνος!
Ε, δε κακό κι αντίκακο που θελ’ ‘α ξετελέψω! 
Αλλοίμονός μου αδέρφι μου αλλοί κι αλλοίμονός μου!
Είντα κακό ‘θελ’ ‘α διαστώ! Εγλίτωσες στην τρίχα
απ’ τον αδικοθάνατο απου θελ’ ‘α σου δώσω
Σφαμένος απ’ τα χέρια μου θα ν-ήσουνε Γροικάς το;
Αχι και είντα θα γενεί; Ποια θα ‘ν’ τα ξέτελά μας;
Ποια μοίρα λώμπης θα βρεθεί στην υστεριά ν’ αειδάρει;
Εϊντα κοντό ν’ ανεδιαστώ, να σε γλιτώσ’, αδέρφι,
απ’ την σφαγή κι αζωντανό στο Αργος να σε πέψω
πρίχου βρεθεί κακό σπαθί στο αίμα σου να βάψει;
Αειντες ψυχή βαριόμοιρη, μεγάλο χρέος έχεις
πόρο να βρεις στην δυστυχιά, τ’ αδέρφι να γλιτώσεις!
Ημπας να φύγεις από ‘πα κι απ’ την στεριά να πάεις;
Και το καράβι, άφεις το! Μα όπου και να διάξεις,
θα μπεις σε στράτες χάλαβρα, σε τόπους τω’ βαρβάρω’,
κι ο θάνατος θα σ’ ακλουθά ορτάκης ζάλο ζάλο!
Μα κι ανε μπεις στη θάλασσα, να βγεις στσι Συμπληγάδες,
πάλι ‘ν’ ο δρόμος σου πολύς και το ταξίδι μέγα
με το καράβι! Ε, δε αστοχιά! Αχι την παιδωμή μου!
Ποιος, μα θνητός, μ’ αθάνατος, θα τύχει ‘δα να δώσει
πόρο, στην άκρα δυστυχιάν, απου ‘χομε ομπρός μας
και γλιτώσει από παδέ τσι δυο στερνούς Ατρείδες;
Να μας-ε βγάλει απ’ τα δεινά!
ΧΟΡΟΣ
…………………………… Θάμασμα το ‘χω μέγα!
Ξεμπροστερέυγει ότι κι αν πεις! Οσο καιρό κι αν ζήσω
θα το δηγούμε! Είδα το, δεν το ‘κουσα ν-απ’ άλλους!
ΠΥΛΑΔΗΣ
Ορέστη σαν παντήξουνε οι συγγενείς ταιριάζει,
λω, να σφιχταγκαλιάζουνται και να γλυκοφιλιούνται.
Μα πάψετε μπλιο την χαρά! Αειντεστ’ εδά να βρούμε,
τρόπο για να γλιτώσωμε, να φύγομ’ από πώδε
απ’ τσι βάρβαρους! Ηκουσες; Οι μυαλωμέν’ αθρώποι,
σαν των-ε τρέξει η τύχη ντως, κλουθούνε τζη και πάνε.
Δεν ποξεχνιούνται στσι χαρές!
ΟΡΕΣΤΗΣ
………………………….. Καλά τα λες Πυλάδη!
Κι εγώ θωρώ το τυχερό πως στέκεται μετά μας,
κι όποιος κλουθά προθυμερά τση τύχης τον αειδάρει
πούρ’ ο θεός!
ΙΦΙΓΕΝΕΙΑ
………….. Ποιος θα βρεθεί για να μ’ αλικοντίσει,
να μην ρωτώ; Να μην ρωτώ λώμπης για την Ηλέχτρα;
Ντα οι δυο σας είστε π’ αγαπώ!
ΟΡΕΣΤΗΣ
…………………………… Καλά ‘ναι! Και μετά ντου
ευτυχισμένα ζεί!
ΙΦΙΓΕΝΕΙΑ
……………… Ντα ποιος είν’ ε’τοσές; Ποιος είναι
ο κύρης τ’; Από πού ‘ποσέρνει την γενιά ντου;

ΟΡΕΣΤΗΣ
Πατέρας του ‘ν’ ο Στρόφιος απ’ την Φωκίδα μέσα!
ΙΦΙΓΕΝΕΙΑ
Ο συγγενής μας, που πηρε τ’ Ατρέ την θυγατέρα;
ΟΡΕΣΤΗΣ
Ναί! Ξάδερφο τον έχομε! Κι εγώ δικό και φίλο!
ΙΦΙΓΕΝΕΙΑ
Οντε μ’ εσφάξαν ήτονε αγέννητος! Δεν ήτον;
ΟΡΕΣΤΗΣ
Ναίσκες ο Στρόφιος τότεσας δεν είχενε παιδιώσει!
ΙΦΙΓΕΝΕΙΑ
Αντρα τσ’ αμπλάς μου, την χαρά πάντα σου να γνωρίζεις!
ΟΡΕΣΤΗΣ
Δεν είναι μόνο συγγενής, μα και σωσμένο μ’ έχει!
ΙΦΙΓΕΝΕΙΑ
Πού ‘βρες αδέρφ’ ανάκαρα έθοιο κακό να κάμεις
τση μάνας μας;
ΟΡΕΣΤΗΣ
…………….. Για γδικιωμό τό ‘καμα του κυρού μας!
Μ’ ας μην μιλούμε για ‘τανα!
ΙΦΙΓΕΝΕΙΑ
………………………….. Ντα ειντά ‘τον η αιτία
κι εσκότωσές την!
ΟΡΕΣΤΗΣ
………………. Αφεις την καλιά να μην την ‘κουσεις!
ΙΦΙΓΕΝΕΙΑ
Καλά! Μα πε μου κι είσαι ‘δα ρήγας στο Αργος μέσα
ΟΡΕΣΤΗΣ
Δεν είμαι! Εξορίστηκα! Ο Μενελής ρηγεύγει!
ΙΦΙΓΕΝΕΙΑ
Κοντό εκαταφρόνεψε το έρμο σπιτικό μας
σαν είδε πως ορφάνεψε;
ΟΡΕΣΤΗΣ
………………….. Οσκες σου λέω! Ο φόβος
των Ερυνίων με πόβγαλε!
ΙΦΙΓΕΝΕΙΑ
…………………….. Για κείονά καλέ μου
επαραλόϊσες ετσά εις την γυαλιά!
ΟΡΕΣΤΗΣ
…………………………….. Για κείνο!
Δεν είν’ η πρώτη μου φορά!
ΙΦΙΓΕΝΕΙΑ
……………………….. Εδά καταλαβαίνω!
Ζυγώνουνέσι οι θεές τση μάνας μας!
ΟΡΕΣΤΗΣ
………………………………… Κι επιάσαν
και μου χαλιναρώσανε το στόμα με το αίμα!
ΙΦΙΓΕΝΕΙΑ
Κι ειντά ρθες σ’ έτηνε την γή να κάμεις αδερφέ μου;
ΟΡΕΣΤΗΣ
Οι προφητείες του θεού με πρόσταξαν κι επά ‘ρθα!
ΙΦΙΓΕΝΕΙΑ
Να κάμεις είντα; Πέ μου το αν μυστικό δεν είναι!
ΟΡΕΣΤΗΣ
Φρουκού να πω! Τα πάθη μου είντα λοής αρχίξαν:
Απής εκάμα το κακό τση μάνας που μ’ εγέννα,
που δεν είν’ ώρα να το πω, εφτάξαν οι κατάρες
και μου ‘μοντάραν, κι έφυγα, κι έφταξα στην Αθήνα.
Ετσά μου το διάταξε ο Φοίβος να το πράξω.
Να πάω ‘κεια, να δικαστώ! Κι ενάντια μου στην κρίση
να ‘χω τσι φοβερές θεές, που να τσι πεις τρομάσεις.
Εκειά ‘ναι ‘να κριτήριο, που το ‘στεσεν ο Δίας
σ’ αλλοτινούς παλιούς καιρούς, τον Αρη να δικάσει,
πως είχε, λέει, εκόντας του άθρωπο σκοτωμένο.
Επήγα, κι οντεν έφταξα, κιανένα από τσι ντόπιους
δεν εύρηκα προθυμερό να με καλοσκαμνίσει,
για’ δε με ‘θέλαν οι θεοί, αμαρτωμός πως ήμουν.
Στην υστεριά, ευρέθηκαν καμπόσοι ντως, κι ενιώσαν
ντροπή, κι ανοιξανέσι μου τσι πόρτες των σπιθιώ ντως.
Μα κι έτσιδα, μου ‘στρώνανέ μοναχικό τραπέζι
να φάω τάξε και να πιώ, ξεχωριστά ο μαύρος,
κι άθρωπος δεν μου ‘μίλιενε, κι ας έζουνε μετά ντως!
Δεν των εμίλουν σκιας κι εγώ! Κι όντεν εκρασοπίναν,
εβάνανε για λόγου ντως σε χωριστά μπαρτάκια,
όσο του νους, τόσο τ’ αλλού, κι εφραίνουντον στο πιώμα!
Μουδε και παραπόνεση να κάμω δεν εμπόρουν.
Μονο ‘στεκα κλιτά κλιτά, όξ’ απ’ την συντροφιά ντως, 
κι εκανα πως δεν ένιωθα, κι είχα καημό μεγάλο,
πως ήμουνε τση μάνας μου φονιάς ξετελεμενος!
Εδά γροικώ, πως τούτανά απου ‘χω περασμένα,
εγίνηκαν στον τόπο ντως παιγνίδι και τα κάνουν,
περίτου σαν την λειτρουγιά στη χάρη τση Παλλάδας.
Κι όντε την κάνουν, χύνουνε στο χώμα το κρασί ντως.
Ηρθεν η γι-ώρα να σταθώ ομπρός στσι δικαστάδες,
τ’ Αρείου Πάγου, να κριθώ, κι ερχίνηξεν η δίκη!
Εδωκανέ μου ‘να θρονί, κι εδώκαν κι ένα-ν άλλο
στην πλια σεβούμενη θεά από τσι γι-Ερυνίες!
Εμίλησ’ απ’ την πάντα ντως, κι είπε για τση μανάς μου
το φόνο. Κι αντιμίλησα, κι είπα τως την αιτία.
Ηρθε κι ο Φοίβος μάρτυρας στην δίκη για δικού μου!
Απής εγίναν τούτανα, ψηφούν οι δικαστάδες,
κι η γι-Αθηνά εμέτρησε τσι ψήφους και τσι βρήκε
μισούς μισούς, κι εκέρδισα ετσα λογιώς την δίκη,
κι έφυγα σκιας! Κι απ’ τσι θεές, όσες την κρίση τούτη
εδέχτηκαν, εκάτσανε κι ανάδια εθρονιαστήκαν
στον τόπο του κριτήριου, κι εχτίσαν ντωςκονάκι!
Μα όσες δεν εδέχτηκαν την κρίση-ν απου βγήκε,
εξαναμπήκαν στον ντορό, κι ελαγωνεύγασί με.
Εξαναγιάγυρα κι εγώ στ’ Απόλλωνα τον τόπο,
κι εθεκα ολονήστικος και κακοποδωμένος 
ομπρός στην πόρτα τσ’ εκκλησσάς τση χιλιοτιμημένης.
Κι επήρα όρκο, κι άμωσα πως δεν μεταταράσσω
μον’ ίδια κεια, είχα καλιά τση πείνας να ποθάνω,
αν δεν μου κάμει έλεος, να πιάσει να με σώσει,
μα ‘κείνος ήτον αίτιος σ’ ότι κακά με βρήκαν!
Ετότεσάς, φωνή ‘κουσα απ’ το χρυσό στριπόδι,
κι είπε μου, να ‘ρθω ίδα πα και τ’ άγαλμα να πάρω,
απου πεσ’ απ’ τον ουρανό και να το γοργοπάω,
για να το στέσω στσ’ Αθηνάς τον παινεμένο τόπο!
Γροικάς μ’ αμπλά; Για κείονα πιάσε κι αείδαρέ με
ως μ’ ώρισε πουρ’ ο θεός. Λέω πως ανε πάρω
τ’ άγαλμα τση θεάς, γιαμιάς γλιτώνω από το πάθος.
Κι εσέ μετά μου παίρνω σε απάνω στο καράβι
και στ’ Αργος ‘ντιγιαγέρνομε! Ελα μυριάκριβή μου!
Ελ’ αδερφή μου κάμε το! Σώσε το πατρικό μας!
Σώσε μ’! Αν δεν γενεί ‘τσι-δά και τ’ αγαλμα, κερά μου,
απου πεσ’ απ’ τον ουρανό, δεν πάρομε, –γροικας μου;-
εχάθηκα, κι εχάθηκεν ακαίριαν κι η γεννιά μας!
ΧΟΡΟΣ
Βαρύς θυμός, απο θεού, είναι ξαναπεσμένος
στου Τάνταλου λω την γενιά και την ξαναπεδεύγει.
ΙΦΙΓΕΝΕΙΑ
Μεγάλη τό ‘χα εχταγή, στ’ Αργος ν’ αντιγιαγύρω
να σ’ αντικρύσ’ αδέρφι μου, πρίχου και πρίχου ν-έρθεις!
Θεληματεύγω στα που θες! Κι απ’ τα μεγάλα πάθη
θέλω να βγεις και τ’ άμοιρο, το δόλιο σπιτικό μας
θέλω να ξαναστέσω ορθό! Δεν έχ’ αμάχη ζάρε,
εκείουνά που μ’ έσφαξε! Θέλω το κι εχταγή ‘χω!
Τούτα τα χέρια καθαρά θα ν-έχ’ απ’ την θυσία 
κι απανωθιώς το σπίτι μας θέλω να το γλιτώσω!
Μα έχω φόβο τση θεάς, πως θα μ’ αλικοντίσει,
Φοβούμαι και τον βάρβαρο τον βασιλιά τση χώρας
σα’ ‘δεί πως λείπει τ’ αγαλμα από το μαρμαρένιο
θρονί που του ‘χουν έπαε. Δεν θα μου δώσει Χάρο;
Είντα αιτία θα του βρω; Αν ήτον μπορετό σου
και τ’ άγαλμα κι εμ’, αδερφέ, να ‘βανες στο καράβι
διάφορο θα ‘χ’ ο κίνδυνος! Ανε πομείνω πώδε,
κι ανε ξελείψει τ’ άγαλμα, εχάθηκα η μαύρη!
Μ’ ας είναι! Εσύ σκιας να σωθείς κι οπίσω να γιαγύρεις
να κάμεις το που σου ‘τρεξε να κάμεις απ’ την μοίρα.
Δεν φεύγω σκιάς από ‘παέ και δεν θα λογαριάσω
το θάνατο! Εσέ μαθώς, πρέπει δα να γλιτώσω!
Εσύ δεν πρέπει να χαθείς! Στα σπίθι’ όσοι πομένουν
τον άντρα πούρ’ απόζητούν πλια πάνω απ’ την γυναίκα,
αν-ε χαθεί!
ΟΡΕΣΤΗΣ
………… Αμπλά κερά! Δεν θα γενώ εκόντας
φονιάς σου, φτάνει πως φονιάς εγίνηκα τση μάνας.
Δοικά το αίμα κείνη-σάς. Κι εμένα ‘ν’ η βουλή μου,
μετά σου να σταθώ ‘παέ, μα ζήσω, μα ποθάνω.
Γή θα γλιτώσομε μαζί και θα σ’ αντιγιαγύρω
στο σπίτι μας, γή μετά σε κι εγώ θα κακοπάω.
Φρουκού μου δα ειντα βαλα στο νου μου. Γιάειντα πούρι,
ο Φοίβος εδιατάξε, να ‘ρθω στον ξένον τόπο
να κλέψω τ’ άγαλμα κι απώς στην χώρα τση Παλλάδας
να το γιαγύρω κι έτσιδα κι εσένα να παντήξω,
αν δεν το ‘θελ’ η γι-Αρτεμη, κι αν δεν το ‘χε βουλή τζη;
Και σαν μονομερίζουνε ούλα στην ίδια στράτα,
έχω ολπίδα στην καρδιά πως οι θεοί θα δώσουν,
στ’ Αργος ν’ αντιγιαγύρομε!
ΙΦΙΓΕΝΕΙΑ
……………………… Αχι και να τον τρόπος
και να μην βρούμε θάνατο κι ότι ‘χομ’ εχταγή μας
να κάμομε! Ο γιαγερμός, μόνο τουδά σκοντάφτει
στο τρόπο, δεν λειπει μαθώς το θέλω κι απ’ τσι δυό μας.
ΟΡΕΣΤΗΣ
Πως θα γενεί να σφάξομε το βασιλιά, κερά μου; 
ΙΦΙΓΕΝΕΙΑ
Δύσκολο να σκοτώσουνε δικούς οι ξένοι πώδε! 
ΟΡΕΣΤΗΣ
Αν είναι να γλιτώσωμε το κάνομε κι ας είναι!
ΙΦΙΓΕΝΕΙΑ
Θαμάζομαι το θάρρος σου, μα μπορετό δεν είναι!
ΟΡΕΣΤΗΣ
Κι αν-ε με βάλεις στο ναό χωστά χωστά;
ΙΦΙΓΕΝΕΙΑ
…………………………………….. Στο σκότος;
Πως θα γλιτώσωμε αδερφέ στο σκότος; Πέ μ’ εμένα!
ΟΡΕΣΤΗΣ
Το σκότος πρέπει των κλεφτώ’, ως και το φως τσ’ αλήθειας!
ΙΦΙΓΕΝΕΙΑ
Ναι μα ‘χει μέσα μπιστικούς και θα μας-ε βλεπίσουν!
ΟΡΕΣΤΗΣ
Ε να χαθούμε σκιας; Για βρε τερτίπι να σωθούμε!
ΙΦΙΓΕΝΕΙΑ
Θαρρώ πως εύρηκα σας σκιας έναν καινούργιο τρόπο
ΟΡΕΣΤΗΣ
Σαν είντα; Πέ μου το γιαμιάς να μάθω!
ΙΦΙΓΕΝΕΙΑ
…………………………………… ενα τερτίπι
απου μαθα κι εγώ ‘παέ από τσι συμφορές μου!
ΟΡΕΣΤΗΣ
Ούλα τα θηλυκά ‘στε λω πιτήδια στα τερτίπια.
ΙΦΙΓΕΝΕΙΑ
Απ’ τ’ Αργος δεν ήρθες επά και δεν έχεις σφαμμένη 
την μάνα σου;
ΟΡΕΣΤΗΣ
…………. Αν ωφελούν τα πάθη μου δηγού τα!
ΙΦΙΓΕΝΕΙΑ
Θα πω σκιας, πως δεν είν’ πρεπό κουρμπάνι να σε κάμω!
ΟΡΕΣΤΗΣ
Γιαειντα; Κοντό καλά ‘βαλα στο νου μου ένα πράμα;
ΙΦΙΓΕΝΕΙΑ
Φόβο ‘χω μέγα τση θεάς, πως δεν εισαι καθάριος!
ΟΡΕΣΤΗΣ
Κι ειντα, ετσά θα πάρομε τ’ αγαλμα τση γι-Αρτέμης;
ΙΦΙΓΕΝΕΙΑ
Θα πω, πως με την θάλασσα πρέπ’ ‘α σε καθαρίσω
ΟΡΕΣΤΗΣ
Και θα ‘πομείνει τ’ αγαλμα αμοναχό ‘πα πώδε;
Για κείονα ρθαμε μαθώς!
ΙΦΙΓΕΝΕΙΑ
…………………….. Ναι σου, μα να πω θέλει
πως κι έκειονά, σαν τ’ άγγιξες, πρέπει να π’ ‘α το πλύνω!
ΟΡΕΣΤΗΣ
Που ζάβαλες; Στου λιμανιού την άκρα θα το κάμεις;
ΙΦΙΓΕΝΕΙΑ
Ιδια κειά-έ απου ‘δεσες το έρμο σου καράβι!
ΟΡΕΣΤΗΣ
Και τ’ άγαλμα ποιος θα βαστά; Εσύ γή κειανείς άλλος;
ΙΦΙΓΕΝΕΙΑ
Η γι-αφεδιά μου! Αλλος κιανείς δεν ημπορεί ν’ αγγίξει.
ΟΡΕΣΤΗΣ
Και ο Πυλάδης πως θα μπει σ’ ετούτο το τερτίπι.
ΙΦΙΓΕΝΕΙΑ
Θα πως πως είν’ και τούτοσάς στο κρίμα μπερδεμένος.
ΟΡΕΣΤΗΣ
Και θα τα κάμεις τούτανά χωστά χωστά του ρήγα
Γή φανερά!
ΙΦΙΓΕΝΕΙΑ
………… Αφεις μ’ εσύ και θα τον-ε συβάσω
Αλλιώς δεν θα γλιτώσωμε.
ΟΡΕΣΤΗΣ
………………………… Ετοιμο το καράβι
στέκει και περιμένει μας!
ΙΦΙΓΕΝΕΙΑ
……………………... Ετούτονά και τ’ άλλα
δουλειά δικιά σου!
ΟΡΕΣΤΗΣ
……………… Σάοικα! Μα ένα στέκει ακόμη,
ετούτεσές μην βγάλουνε μουδε μιλιά. Για κείνο
κάμε τως παρακάλεση! Ευρε πιτήδια λόγια
και σύβασέ τσι! Εχετε πουρ’ οι γυναίες τρόπους 
απου παλιαίνουν τσι καρδιές και όσ’ άλλα ξετελέψουν
ας ξετελέψουνε καλά!
ΙΦΙΓΕΝΕΙΑ
………………….. Καλές μου φιλενάδες, 
εσείς ειστ’ η γι-ολπίδα μου κι η μοίρα μου εσείς ‘στε
Κι ή βγαίνουν τα ντουχιούντισα, γή πάω καπνού κι ανέμου
και χάνω την πατρίδα μου ως και τον αδερφό μου
και την αμπλά μου π’ αγαπώ. Τούτανα λέω πρώτα!
Γυναίκες είμαστε, η μια νιώθει την άλλη πούρι
κι η μια τσ’ αλλής το μυστικό δεν το ξεφανερώνει.
Για το φευγιό μας, μυστικό κρατήξετε. Μην πείτε
δροσά! Αειδάρετέ μας λώ! Καλά μαθώς θωρείτε,
πως έχουν ένα τυχερό τρεις χιλιαγαπημένοι.
Κι ή θα γιαγύρουνε καλά οπίσω στην πατρίδα,
γή θα χαθούν! Ανε σωθώ, ότι μπορώ θα κάμω
για να γλιτώσετε κι εσείς νά ‘ρθετε στην Ελλάδα
και θα ‘χομ’ ίδιο τυχερό! Θερμοπαρακαλώ σας!
Κι εσέ, κι εσέ, κι ελόγου σου! Κι αγγίζω την δεξά σου
χέρα, κι εσέ το γόνατο, κι εσέ το μάγουλό σου! 
Κι ορκίζω σας σ’ όσους δικούς εφήκετε ν-οπίσω
στο σπίτι σας, στον κύρη σας, στην μάνα σας -γροικάτε;-
και στα κοπέλια, αν έχετε οπίσω-ν αφημένα. 
Ειντα θα πείτε; Ποια θα πεί το ναι στα που γυρεύγω
Πέτε μου! Μπάς ειναι κιαμιά που θ’ αρνηθεί Μιλείτε!
Αν μ’ αρνηθείτε, χάνομαι! Χάνεται κι αδερφός μου!
ΧΟΡΟΣ
Εχε τα θάρρη σου κερά και ξάνοιξε να φύγεις
αι να γλιτώσεις μοναχά! Για τ’ άλλα που γυρεύγεις,
αχνα μιλιά δεν θ’ ακουστεί και μάρτυρας μ’ ο Δίας!
ΙΦΙΓΕΝΕΙΑ
Για όσα λόγια μου πετε μόνο καλό να ιδείτε!
Και να ξετρέξει η τύχη σας! Αειντέστε μπλιο οι δυο σας!
Εμπάστε μέσα στο ναό! Οπου κι αν είναι θά ‘ρθει
ο ρήγας τούτησές τση γής περίτου να ρωτήξει
αν εποποσάστηκανε για την θυσία οι ξένοι!
Θεά μου πανσεβάσμια, που μ’ έχει ξεμπερδέσει
απ’ του κυρού την φονική χέρα και το μαχαίρι
στσ’ Αυλίδας την ακρογυαλιά! Κάμ’ έλεος κερά μου!
Καμ’ έλεος και γλίτωσε κι εμέ κι αυτούς μετά μου.
Αλλιώς, εσέ το φταίξιμο πέφτει ακαίριο πούρι
Πως άθρωπος δεν θα βρεθεί τ’ Απόλλω τ’ αδερφού σου
τσι προφητείες να μπιστευτεί. Κάμε κερά μου ράϊ
και καταδέξου, από παέ, τον τόπο των βαρβάρω,
να φύγεις και να π’ ‘α σταθεί στην χώρα τση Παλλάδας!
Δεν σου ταιριάζει να σ’ επά στην τέλειωση του κόσμου,
σαν ημπορείς να βρίχνεσαι στην παινεμένη χώρα!

ΔΕΥΤΕΡΟ ΣΤΑΣΙΜΟ
ΧΟΡΟΣ
Πλουμιστό θαλασσοπούλι, αλκυόνα, που πετάς
στα χαράκια των κυμμάτω’ και την μοίρα σου θρηνάς.
Κι όποιος σε γροικά καντίζει, μόνο λίγο να ‘χει νου,
πως το ταίρι ανεθιβάνεις, μέση κι άκρα του κλαημού!
Ιδια σαν κι εσέ κι εγώ ‘μαι, κι ας μου λείπουν τα φτερά
και θρηνώ την πάσα μέρα, δεν γνωρίζω την χαρά!
Των Ελλήνω τσι γιορτάδες, σοσοντάς, ανεζητώ.
Την κερά μαμή-ν Αρτέμη, που στην Κύθνο ‘χει ναό,
στην βαγιάν ανάδι’ ανάδια, που ‘χει κούρλες τα κλαδιά
και στη δάφνη, απ’ ορτακεύγει με τα φύλλα μιαν ελιά.
Μιαν ελιά τρισπαινεμένη, πράσινη και γαλανή,
καταπώς φυσά αέρας και τα φύλλα τζη κουνεί.
Τρία ‘ν’ τα δεντρά, σημάδια για μια γένν’ αλλού καιρού,
τση Λητώς, κι είναι στη λίμνη φυτρωμένα αναγυρού
Σε μια λίμνη, που κυκλίζουν μέρα νύχτα τα νερά   
κι ένας κύκνος μέσα λάμνει και φουσκώνει τα φτερά,
κι όλημέρα γλυκοκράζει κι όλο γλυκοτραγουδεί.
Τω’ μουσώ’ δουλεύγει πούρι, κι είν’ ορτάκης στην φωνή.

Δάκρυα ποταμοί ετρέχαν απ’ τα μάθια μου θολά,
σαν τα κάστρα μου πατούσαν στην πατρίδα μια βολά.
Κι αναμέσως στα κοντάρια, κι αναμέσως στα κουπιά,
σκλάβα μ’ έσυραν κι εμένα στην παντέρμη ξενηθειά
Για χρυσάφι μ’ επουλήσαν σ’ έρμα χέρια, των εχθρώ
και με φέρανε στανιώς μου σ’ έτσα τόπο βάρβαρο
Και φαμέγια ‘μαι τση κόρης τ’ Αγαμέμνω βασιλιά,
που δουλεύγει επά κι εκείνη στην κυνηγαρά θεά.
Στην θεά που χει στ’ αλάφια και στ’ αγρίμια την εξά,
μα δεν γίνουνται θυσίες σότροπες στην εκκλησσά,
μουδε σφάζουνται για κείνη πρόβατα εις τσι βωμούς!
Πλια καλιά ‘χα, να ‘χα ν-είμαι πάντα στσι κατατρεγμούς
Οποιος ζάρε, με τα πάθη μεγαλώνει και περνά
σαν τ’ ατσάλι σιδερώνει και τσι πόνους νταγιαντά.
Μέγα δυστυχιά ‘ν’ και πόνος να σ’ αλλάσσει η ζωή.
Να σ’ αλλάσει η γι-έρμη μοίρα είναι αβάσταχτο πολύ
Στσι θνητούς βαρύ γομάρι, απ’ τα πρώτινά καλά
να σκεπάζουνται την θλίψη, να ‘χουνε κακά στερνά
   
Ε, κερά μ’, εσέ θα πάρει να σε φύγει από παδά
εν’ αργήτικο καράβι με πενήντα δυο κουπιά
Και θα παίζει το θιαμπόλι το κερόδετο, ντορό
στα κουπιά μαθές να δείνει, με του Πάνα το σκοπό
Και θα στέκει κι ο προφήτης ο Απόλλωνας καρσί
με μαλαματένια λύρα να σου γλυκοτραγουδεί
Να σου δείνει κατευόδιο για την χώρα τσ’ Αθηνάς
το τρισδοξασμένο πλούσο τόπο που κινάς να πας!
Κι ότι ώρ’ αντιχτυπήσουν τα κουπιά σου στο νερό
μοναχή μου θα μ’ αφήσεις αξωπίσω σου θωρώ.
Τα κουπι’ ας αντιχτυπήσουν, ας τεζάρουν τα σκοινιά,
γοργοτάξιδ’ ας απλώσει το καράβι σου πανιά,
να φουσκώσουν  στον αέρα. Γοργοτάξιδα να πάς!
Γοργοτάξιδα να φτάξεις! Γοργοτάξιδα! Γροικάς;  

Ε, και να ‘χα ν-ειχα τράτο, κατα που ‘χω κι εχταγή,
στ’ ουρανού την μέγα στράτα να ‘βγαινα κιαμιάν αυγή!
Εκεια π’ αγλακουν και τρέχουν τα μπεγίρια του γι-ηλιού,
κι αποπανωθιώς να φτάξω στου κυρού μου του σπιθιού.
Κι ίδια ‘κεια, τα φτέρουγά μου να ζυάσω, να σταθώ
και τσι πρωτινές μου λήτες, το γιαμιάς, να θυμηθώ!
Το γιαμιάς ν’ ανεθιβάλω τσι χορούς τσι παστικούς,
που ‘συρα κι εγώ σε γάμους, νύφη αλλότες, ζηλευτούς.
Νύφη πούρι, παινεμένη, στση μανάς μου την αυλή,
επιασα στον κάβο πρώτη κι εκυκλόσυρα μαζί 
με τσι συνομήλιές μου, κι είχαμε σβιδο τσ’ εξάς,
κι είχαμε σβιδο τση χάρης και τση καλοριζικιάς!
Κι είχαμε ζηλιά καμάρι για τα ψήθια των μαλιώ’,
για τα ξόμπλια στα μπολίδια, για την πλέξη των κρουλιώ!

ΤΡΙΤΟ ΕΠΕΙΣΟΔΙΟ
ΘΟΑΣ
Πού ‘ναι η γι-εκκλησάρισσα απ’ την Ελλάδα; Που ‘ναι;
Εκαμε τα πρεπά κοντό; Εράντισε τσι ξένους;
Εναψε την κρυφή φωθιά να κάψει τα κορμιά ντως;
ΧΟΡΟΣ
Ε, ‘ν’ την-ε ρήγα που ‘ρχεται! Ούλα θα σ’ τα ‘ξηγήσει!
ΘΟΑΣ
Ηγούη μου! Ειντά ‘καμες κοπέλι τ’ Αγαμέμνω!
Γιαειντα ‘βγαλες απ’ το θρονί τ’ άγαλμα; Πέ μου, γιάειντα;
ΙΦΙΓΕΝΕΙΑ
Στένου στην πόρτα βασιλιά!
ΘΟΑΣ
………………………….’Φιγένεια ειντά ναι; 
Πράμα ‘τρεξε στην εκκλησσά;
ΙΦΙΓΕΝΕΙΑ
…………………………. Να φτύξω πριν μιλήσω!
Χρέος μου μέγα κι ιερό!
ΘΟΑΣ
……………………… Ειντα θα πεις! Ομίλιε!
Μίλιε μα ξεκαθαριστά!
ΙΦΙΓΕΝΕΙΑ
…………………… Δεν είναι τα κουρμπάνια
που ‘πιάσετε αμάλαγα!
ΘΟΑΣ
…………………… Η γι-απατή σου λες το,
γή απ’ αλλού εκούστηκε;
ΙΦΙΓΕΝΕΙΑ
………………………. Ως τσι είδε τ’ άγαλμά τζη
επισοστράφει το γιαμιάς!
ΘΟΑΣ
……………………. Αμοναχό ντ’ εστράφει;
Ημπας εγίνηκε σεισμός;
ΙΦΙΦΕΝΕΙΑ
…………………….. Αμοναχό ντου λέω!
Κι εσφάλιξε τ’ αμάθια ντου!
ΘΟΑΣ
…………………………….. Και ποιά ‘τον η γι-αιτία;
Ημπας οι ξένοι;

ΙΦΙΓΕΝΕΙΑ
………………Σάοικα! Αμαρτωλοί ‘ναι πούρι!
Εργα φριχτά ‘χουνε διαστεί!
ΘΟΑΣ
………………………….. Ημπας εχουν σκοτώσει
κιανα δικό μας στην γυαλιά;
ΙΦΙΓΕΝΕΙΑ
………………………… Εκόπιασανε πώδε
απής εσφάξανε δικό. Δικό, μα συγγενή ντως!
ΘΟΑΣ
Ποιον! Πέ μου κι έχω εχταγή να μάθω! Πέ μου λέω!
ΙΦΙΓΕΝΕΙΑ
Την μάνα ντως! Με το σπαθί! Κι οι δυο!
ΘΟΑΣ
…………………………………Αφέντ’Απόλλω!
Ετούτο μηδ’ οι βάρβαροι δεν κάνουνε!
ΙΦΙΓΕΝΕΙΑ
………………………………….. Για κείνο
μαθώς τσι ‘ποζυγώξανε απ’ ούλη την Ελλάδα!
ΘΟΑΣ
Α, για κειονά επόρισες τ’ άγαλμα απ’ όξω;
ΙΦΙΓΕΝΕΙΑ
……………………………………. Ναίσκες!
Να πάρει αέρα καθαρό! Να μην τ’ αγγίξ’ ο φόνος!
ΘΟΑΣ
Και πως μαθώς εκάντισες την αδικιά των ξένω’;
ΙΦΙΓΕΝΕΙΑ
Είπα σ’ εμεταστράφηκε τ’ άγαλμα ως εμπήκαν!
Κι έπιασα και τσι ρώτηξα!
ΘΟΑΣ
……………………….. Φρόνιμα σ’ αναθρέψαν
εις την Ελλάδα! Μα για πε, πως τσι καμες να πούνε
σαν τσι κατάλαβες μαθές;
ΙΦΙΓΕΝΕΙΑ
……………………… Τσι γαλιφιές επιάσαν 
τάξε να με πλανέψουνε, να με μαβλιδονήσουν!
ΘΟΑΣ
Μαντάτο ‘παν πως σου φεραν από το Αργος;
ΙΦΙΓΕΝΕΙΑ
…………………………………………. Ναίσκες!
Πως ζει ο Ορέστης μας και πως καλοπερνά την ζήση!
ΘΟΑΣ
Κι εθέλαν μετα τουτονά το νέο να γλιτώσουν;
ΙΦΙΓΕΝΕΙΑ
Κι είπαν πως ζεί κι ο κύρης μου και βασιλεύγ’ ακόμη!
ΘΟΑΣ
Μα ‘συ, κατα που σου ‘πρεπε, με την θεά εστάθης!
ΙΦΙΓΕΝΕΙΑ
Στσ’ Ελληνες που μ’ αφάνισαν μεγάλην όργητά ‘χω!
ΘΟΑΣ
Κι είντα θα ξετελέψομε με τούτουσάς τσι ξένους;
ΙΦΙΓΕΝΕΙΑ
Ανάγκη πρώτα τ’ έθιμο που στέκει να βαστήξω!
ΘΟΑΣ
Ε, κάμε τα που πρέπουνε και σφάξε τσι!
ΙΦΙΓΕΝΕΙΑ
……………………………………. Μα πρώτα
πρέπει το μέγ’ αμάρτημα που ‘καμαν να ξεπλύνω!
ΘΟΑΣ
Κι από καβούσι θες νερό γή τση θαλάσσης δρόσο;
ΙΦΙΓΕΝΕΙΑ
Τση θάλασσας! Η θάλασσα ξεπλύνει των αθρώπω
τσι σκανισές!
ΘΟΑΣ
………….. κι αμάλαγοι για την θεά θα είναι!
ΙΦΙΓΕΝΕΙΑ
Και για δικού μου πλια καλιά!
ΘΟΑΣ
………………………… ας είναι! Ε, ‘ν’ το κύμα!
Ανάδια του ναού δε σπά;
ΙΦΙΓΕΝΕΙΑ
……………………… Ερμιά ‘ν’ απου χω χρεία!
Πολλά ‘ν’ που πρέπει να διαστώ!
ΘΟΑΣ
…………………………….. Οτι κατέχεις κάμε!
Τα που δεν πρέπει δεν θωρώ!
ΙΦΙΓΕΝΕΙΑ
………………………… Ανάγκη λώμπης είναι
και τ’ άγαλμα στην θάλασσα να πλύνω!

ΘΟΑΣ
……………………………………. Πρέπει, ζάρε!
Αν τ’ άγγιξε κιανείς φονιάς στη μάνας του! Δεν πρέπει;
ΙΦΙΓΕΝΕΙΑ
Αλλιώς δεν θα το σηκωνα μουδ’ άκρα απ’ το θρονί ντου!
ΘΟΑΣ
Κατά που σού ‘πρεπ’ έδειξες σέβας και σοφρωσύνη
ΙΦΙΓΕΝΕΙΑ
Και ήμπας κατέχεις είντα δα πρέπει να ξετελέψω!
ΘΟΑΣ
Να`μου το πείς γιαμιάς! Μαθώς ετούτονά ‘χεις χρέος!
ΙΦΙΓΕΝΕΙΑ
Πρόσταξε ρήγα γλήγορα να δέσουνε τσι ξένους.
ΘΟΑΣ
Είντα; Παντίδει ντως, θαρείς, να φύγουν;
ΙΦΙΓΕΝΕΙΑ
…………………………………. Είπα ρήγα
ποτές σου μην μπιστεύγεσαι τσ’ Ελληνες!
ΘΟΑΣ
………………………………….. Σκλάβοι αειντέστε!
Δέσετε μ’ άλυσο βαριά τσι ξένους!
ΙΦΙΓΕΝΕΙΑ
………………………………. Διαταξέ τσι
να φέρουνε τσ’ αλλόφυλους επά!
ΘΟΑΣ
……………………………. Κάμετ’ ως είπε!
ΙΦΙΓΕΝΕΙΑ
Πέ τως να τσι σκεπάσουνε μ’ ενα μπολίδι!
ΘΟΑΣ
………………………………………. Ναίσκες!
Του γι-ήλιου φως να μην τσι ιδεί!
ΙΦΙΓΕΝΕΙΑ
…………………………… Και πέψε και καμπόσους
απ’ τσι δικούς σου μετ’ εμέ!
ΘΟΑΣ
…………………………. Ετούτοινέ ας έρθουν!
ΙΦΙΓΕΝΕΙΑ
Πέψε σαη να πα να πεί στην πολιτεία…
ΘΟΑΣ
………………………………….. Είντα;
ΙΦΙΓΕΝΕΙΑ
Πως ούλοι να πομείνουνε μέσα μανταλωμένοι!
ΘΟΑΣ
Μην τύχει και παντήξουνε με τσι φονιάδες;
ΙΦΙΓΕΝΕΙΑ
………………………………………. Ναίσκες!
Σκανίζουν ζάρε!
ΘΟΑΣ
…………….. Σάλευγε και διαλάλησέ το!
ΙΦΙΓΕΝΕΙΑ
Κιανείς μην τύχει να τσι ιδεί!
ΘΟΑΣ
………………………….. Την πολιτεία ακαίρια
ξανοίγεις! Ε; 
ΙΦΙΓΕΝΕΙΑ
………….. Κι απανωθιώς τσ’ αγαπημένους φίλους!
ΘΟΑΣ
Ετούτονά, για ‘με το λες!
ΙΦΙΓΕΝΕΙΑ
……………
ΘΟΑΣ
……………………… Για κείνο κι οι δικοί μας
σου ‘χουν αγάπη τόσηνα!
ΙΦΙΓΕΝΕΙΑ
……………………….Εσύ να κάτσεις πώδε! 
Στην εκκλησσά!
ΘΟΑΣ
………………. Στην εκκλησσά; Είντα κοντό να κάμω;
ΙΦΙΓΕΝΕΙΑ
Φωθιά ν’ ανάψεις δυνατή να τηνε καθαρίσεις!
ΘΟΑΣ
Αμάλαγη θα ‘ναι κι αυτή οντε θ’ αντιγιαγύρεις.
ΙΦΙΓΕΝΕΙΑ
Κι οντε θα ξεπορίσουνε οι ξένοι…
ΘΟΑΣ
…………………………… Είντα να κάμω;
ΙΦΙΓΕΝΕΙΑ
Ευρε μπολίδι, κούκλωσε την όψη σου!
ΘΟΑΣ
………………………………….. Μην πιάσει
μουδε κι εμένα το κακό!
ΙΦΙΓΕΝΕΙΑ
……………………. Κι αν τύχει και φανεί σου
πως ‘ποξαργώ εις την γυαλιάν
ΘΟΑΣ
………………………….. Ντα πόσην ώρα τάξε
πρέπει να σ’ ανημένω ‘πα;
ΙΦΙΓΕΝΕΙΑ
……………………. Μη κακοβάλεις πούρι!
ΘΟΑΣ
Ως κι αν ξαργήσεις, τση θεάς δουλεύγεις, μη σε γνοιάζει! 
ΙΦΙΓΕΝΕΙΑ
Κατα που θέλω να γενεί ο καθαρμός!
ΘΟΑΣ
…………………………………. Μετά σου
κι ο απατός μου κανω ευκή.
ΙΦΙΓΕΝΕΙΑ
………………………… Μα ε, ‘ν’ τσι-έ τσι ξένους!
Πορίζουν απ’ την εκκλησσά, με τση θεάς τα βήλα!
Ε, ‘ν’ και τ’ αρνάκια που κλουθούν! Στο αίμα το δικό ντως
του φονικού τ’ αμάρτημα πρέπει να ξερυπήσω !
Ε, ‘ν’ τσι δαυλούς, κι οπίσω ντως ότι ‘χω διατάξει
να φέρουν, για να πλύνομε τ’ άγαλμα και τσι ξένους!
Σέρνω φωνή! Γροικήσετε! Μακριά μακρά σταθείτε!
Μακρά από την λοιμική όσοι καθουστε πώδε,
κι όποιος δουλεύγει τση θεάς και θέλει να χει πούρι,
τα χέρια ντου αμάλαγα! Κι όποιος σε γάμο πάει!
Μακρά σταθείτε! Μακρυά όποια ‘ναι να γεννήσει!
Μακρά μακρά! Το μόλεμα μη βρει κιανέναν άλλο!
Κόρη του Ζα και τση Λητώς πρώτη θεά παρθένα,
αν καθαρίσω τούτουσές και  κάμω την θυσία
κατα που θέλω, ιδια κεια που πρέπει και ταιριάζει
αμάλαγη και καθαρή θα στέκει η γι-εκκλησσά σου
κι εμείς θα ν-είμαστε γεροί και θα καλοπατούμε!
Για τ’ άλλα ας μη σου πω δροσά, έχω μαθές στο νου μου
πως τα καλοκατέχετε με τσι θεούς θεά μου!

ΤΡΙΤΟ ΣΤΑΣΙΜΟ
ΧΟΡΟΣ
Ε, δε κοπέλια τα ‘καμε, τέκνα μπεγιεντισμένα,
στση Δήλου τα γιαλιθιανά κι ομορφοκαρπισμένα
καμπούλια, αλλότες η Λητώ! Τον όμορφο λυράρη
και την Αρτέμη, που γροικά φρασά με το δοξάρι.
Κι εγέννησέ-ν τα, κι ύστερα το γιό τζη γοργοπαίρνει
από την πέτρα του γυαλού και στη κορφή ντιδέρνει
του Παρνασσού. Ιδια κειά-ε, που τα νερά φλεγίζουν
καθάρια, αμάλαγα, κρυγιά και το βουνό ποτίζουν!
Ιδια κειά-έ που χρονικού του χρόνου παν’ κι ορχιούνται
οι Βάκχες, το Διόνυσο να φράνουν, ως καυχιούνται!
Ιδια κειά-ε, απου ‘στεκε μια δάφνη παινεμένη
χιλιόφουντη, χιλιόδροση και χιλιομυρισμένη.
Κι είχε, στη δάφνη κατωθιώς, την κατοικιά ντου κάμει
γεις όφις κοκκινόλουρος, που ‘χε περίσσο νάμι.
Ξετελεμένος δράκοντας, τση γης υγιός, δραγάτης
στση μάνας του την εκλησσά, όφις αιματολάφτης  
Μα συ αφέντ’ Απόλλωνα, κι ας σ’ είχεν η κερά σου
μωρό μωρό στσ’ αγκάλες τση, κι ας έπαιζε μετά σου,
πιάνεις, σκοτώνεις το θεριό, κι άρχοντας ξετελεύγεις
στην εκκλησσά, κι εδά ‘κειδά κάθεσαι και μαντεύγεις 
απάνω στο χρυσό θρονί, που ψόμα δεν γατέχει,
κι από τον πάτο τσ’ εκκλησσάς ότι ’κουστεί, ξετρέχει
για τσι θνητούς. Κι έχεις ναό στση γής τσ’ αναμεσάδες
στση Κασταλίας το νερό που θρέφει τσι δρυγιάδες!  

Σαν έφταξες, επόβγαλες τση Γής την θυγατέρα,
την Θέμ’, απου προφήτευγε απο παλιά ‘κεια πέρα
μ’ ονειροφανταξά τση γής που στο σκοτίδι εβγαίνα
κι εμουρμουρίζαν των θνητώ που ‘θέταν σαν πηγαίνα’
σε σκοτεινές βαθιές σπηλιές κι από το μουρμουριό τως
εσυνεικάζαν το θα βρούν αργά ταχιά ομπρός τως
Οργίστηκέ σου τότεσάς η γής για να ‘ν’ αιτία
η κόρη τζη κι επήρε σου εξά και προφητεία!
Μ’ αν ήσουν και μικιός μικιός, στον Ολυμπο σκαλώνεις,
γερά γερά και στου κυρού το θρόνο πας κι απλώνεις
τα δυο σου κοπελίστικα χερια, παραπονιάρης.
Παρακαλείς τη μαντικήν εξά να ξαναπάρεις
κι από του Πύθωνα τσ’ αυλές ν’ αποζυγώξει ακόμα
ότι κακοσυνιά βγαλε η γής από το χώμα!
Εγέλασεν ο κύρης σου και το γιαμιάς προφταίνει,
κι απου τ’ Ολύμπου την κορφή στον Παρνασό προβαίνει.
Κι έσεισε σκούλες τα μαλιά, κι ένα αρτζιχάλι βγάνει
να πάψουν τ’ απομούρμουρα τση σκοτεινιάς! Και χάνει
μια κι όξω σκιάς ότι ν-εξά είχεν στην προφητεία
η μάνα γής! Τση προσταγής μιαν ήτον η αιτία:
Πως απατός του ήθελε χρυσό και δώρα να χει
όσα σου ‘φέρναν οι θνητοί, να μάθουν το θα λάχει.
Και ξαναδίδει σου τιμή κι εξά να προφητεύγεις
για τσι θνητούς που τρέχουνε ως καθως το γυρεύγεις
και φτάνουνε στο θρόνο σου κι ότι θα πεις φρουκούνται
του Ζα μαθώς το θέλημα ξηγάς και τ’ αφορούνται!

ΕΞΟΔΟΣ
ΑΓΓΕΛΟΣ
Δραγάτες κι άρχοι τσ’ εκκλησσάς, πού ναι ο ρήγας; Πού ‘ναι;
Πού ‘ναι ο Θόας; Πού, μωρέ, βρίχνεται και ρηγεύγει;
Ανοίξετε τσι πόρτες σας τσ’ αμπαροσφαλιγμένες!
Πέτε του βασιλιά να βγει όξω! Φωνιάξετέ του!
ΧΟΡΟΣ
Ειντά ‘ναι; Πε μου αν θες κι εμέ! Αν δεν σου κάνει κόπο!
ΑΓΓΕΛΟΣ
Πάν’, επετάξαν τα πουλιά! Πάνε τα παλικάρια! 
Τερτίπι τ’ Αγαμέμνονα έκαμ’ η θυγατέρα
και τση θεάς μας τ’ άγαλμα σ’ Ελληνικό καράβι
εβάλαν κι εμπαρακάρανε!
ΧΟΡΟΣ
…………………… Μα είντα μου δηγάσαι;
Ποιος θα πιστέψει τα που λες; 
……………………………Ο βασιλιάς του τόπου,
απου γυρεύγεις, έφυγεν απ’ το ναό!
ΑΓΓΕΛΟΣ
……………………………….. και πού ‘ναι;
Τα που γενήκαν το γιαμιάς πρέπει να μάθει! Πού ‘ναι;
ΧΟΡΟΣ
Δεν το γατέχομε το πού! Σάλευγε! Γύρευγέ τον.
Σάλευγε λω να τον-ε βρείς και πε του τα γενήκαν!
ΑΓΓΕΛΟΣ
Ε! Ε! Και ποιος των γυναικώ βρίχνεται να ‘χει φέδε!
Ως με θωρείτε, στο χιλέ ν-είστε κι εσείς μπλεμένες!
ΧΟΡΟΣ
Μα έχασές τα!
……………. Στο φευγιό των ξένων, απατές μας
μηδ’ είχαμε, μηδ’ έχομε δουλειά! 
………………………………Ειντά ‘ν’ τα λέεις;
Για’ δε γλακάς ζημιόν να πας εις το παλάτι; 
…………………………………………Γιάειντα;
ΑΓΓΕΛΟΣ
Ποθές δεν πάω, πριν βρεθεί κιανείς να πει σιγούρα
πού βρίχνεται ο βασιλιάς. Αν είναι γή δεν είναι
μέσα! ….
…… Ε, λέω! Οσοι βρίχνεστε στην εκκλησσά, γροικάτε; 
Σηκώσετε τα μάνταλα! Μαντατοφόρος ήρθα!
Αμέτε πέτε τ’ αφεντός πως με βαρύ φορτίο,
κακά μαντάτα εκόπιασα!
ΘΟΑΣ
………………………. Ποιος είναι απου φωνιάζει
ομπρός στο σπιτι τση θεάς κι αντιχτυπά τσι πόρτες;
Ειντά ν’ οι χτύποι κι οι φωνές π’ αντιλαλιούνται μέσα;
ΑΓΓΕΛΟΣ
Ιδέ! Κι ετούτες έλεγαν πως είσουνε φευγάτος,
κι εμένα εποζυγώνανε! Μα ‘συ ‘σουν μέσα πούρι!
ΘΟΑΣ
Ντα είντα τάξε διάφορο είχαν και σου το λέγαν;
ΑΓΓΕΛΟΣ
Για τούτεσάς πλια ύστερα θα πω! Εδά μου γροίκα
όσα γλακούν και βιάζουνε! Η γι-εκκλησάρισσά μας,
η κοπελιά που ‘τον παέ! Η Ιφιγένεια λέω,
με τσ’ άλλους δυο, απού ’ρθανε από τον ξένο τόπο,
φεύγει ίδια ‘δα κι επήρενε τ’ άγαλμα τση θεά’ μας!
Κι εκείανα απου ‘λεγε, πως ‘θελ’ ‘α π’ ‘α ξεπλύνει
την αμαρτία, ψόμματα! Ψομματινά εμίλιε!
ΘΟΑΣ
Μα είντα λες; Ποιο· δαίμονας την έχει κεντησμένη!
ΑΓΓΕΛΟΣ
Να σώσει τον Ορέστη ντως! Θαμάζεσαί το ρήγα;
ΘΟΑΣ
Ποιο; Εκειονά που γέννησε ταξ’ η Τυνδαροπούλα;
ΑΓΓΕΛΟΣ
Ιδια κειονά! Απου ‘χαμε για την θεά κουρμπάνι!
ΘΟΑΣ
Θάμα μεγάλο! Θάμασμα! Είντα να πω πλια πάνω;
ΑΓΓΕΛΟΣ   
Ρήγα, αφησε τα θάματα και μην το ντουχιουντίζεις!
Φρουκού μου! Κάμε! Πρόφταξε! Φρουκού μου κι ανεριάσου!
Ξάνοιξε πως θα πιάσομε τσι ξένους πρίχου φύγουν!
ΘΟΑΣ
Καλά τα λες! Μα πε πλια μπρός το γινηκ’ εκεια κάτω
Κι οι ξένοι δεν γλιτώνουνε απ’ το σπαθί μ’ εμένα!
Περίσσα στράτα έχουνε ακόμη, μονο λέγε!
ΑΓΓΕΛΟΣ
Σαν ήβγαμεν εις την γυαλιά, στση θάλασσας την άκρα,
σ’ ένα απογώνι, που ‘χανε χωσμένο το καράβι
τ’ Ορέστη, μας εμάζωξεν η κόρη τ’ Αγαμέμνω,
όσους μας είχες πέψει ‘κειά να βλέπομε τσι ξένους
και να βαστούμε τσ’ άλυσους απου ‘τανε δεμένοι
και μας-ε βγάνει όρδινιά, πλια πέρα να σταθούμε, 
πως είχε λέει μ’ άδηλη φωθιά να θυσιάσει
και να ξεπλύνει τση θεάς άγαλμα και κουρμπάνια,
μα για κειονά τονε κειδά, ως είπε, παωμένη!
Υστερ’, αφέντη, μοναχή επήρε σκιας τσι ξένους,
κι εβάστα τσ’ αλυσίδες τως κι εκλούθιε στη ζαλιά ντως,
κι εποκωλώσαν στη γυαλιά! Δεν μας αρέσαν ρήγα,
κι εκακοφοραθήκαμε, τα που ‘χε καωμένα
Μα κι είντα; Στην φαμεγική είμαστε μαθημένοι
κι αχνια κιανείς δεν έβγαλε. Ψιλό το καερέτι
εκάμαμε κι εκάτσαμε! Κι εκείνη για να δείξει
κι εμάς πως κάνει κατιντίς, σέρνει φωνή μεγάλη,
κι αρχίνηξε στα βάρβαρα τάξε γηθειές να λέει,
να ‘ποζυγώξει τ’ άδικο που σέρναν οι φονιάδες.
Πολυώρα εστέκουμέστανε κι εκοφαίνουντο μας,
κι εβάν’ ο νου’ μας, μη λυθούν ξένοι και την πιάσουν
και την σκοτώσουν, κι ύστερα φύγουν κι αποκωλωσουν.   
Μα πάλι επομέναμε βουβοί από το φόβο,
μη ιδούμε το δεν ήπρεπε, κι επέρνανε η γι-ώρα. 
Στην υστεριά αφέντη μου, είπαμ’ ο γεις τ’ αλλού μας
να πάμε εκειά που βρίχνουντον, κι ας είπε πως δεν κάνει.
Επήγαμε και το ζημιόν θωρούμ’ ενα καράβι
ελληνικό, με τα κουπιά φτερούγες απλωμένες.
Κι εκάθουντον στσι τάβλες του πενήντα παληκάρια
και στην στεριά, ίδια κεια-έ που κάρφωξεν η πρύμνα
να στεκουνται λυτοί κι ορθοί οι ξένοι, τα κουρμπάνια!
Αλλοι την πλώρη εστέκανε κι εστέναν το καράβι
με ντέμπλες, κι άλλοι, ελληνες, την άγκυρα εδέναν,
κι άλλοι σκάλες εφέρνανε κι ερίχναν τζη στο κύμμα,
να βγούνε, να μπαρκάρουνε οι ξένοι στο καράβι.
Σαν είδαμε ετσά χιλέ, μας έφυγεν ο φόβος.
Μονταίρνομαι και πιάνομε την κοπελιά κι απόκειας,
άλλοι γλακούμε στα σκοινιά, κι άλλοι μας στσι χαλκάδες,
κι άλλοι στο δοιάκι, το βαρύ καράβι να μην φύγει!
Κι αρχίξαμε το μάλωμα στα λόγια: “Πού θα πάτε;
Γιαειντα την εκκλησάρισσα θα πάρετε από πώδε
και τση θεάς μας τ’ άγαλμα; Πού βρετε τέθοιο δίκιο;
Ποιος είσαι ‘συ που στα χωστά κλέφτεις τον τόπο; Πέ μας!”
Κι εκείνος αποκρίθηκεν: “Εγώ ‘μαι ο Ορέστης!
Ο αδερφός τση, ο υγιός του ρήγαν Αγαμέμνω!
Και κάτεχε πως απο ‘πα παίρνω την αδερφή μου!
Την αδερφή που λόγιαζα χαημένη κι εύρηκά την!”
Μα μεις γερά βαστούσαμε την ξένη να μην φύγει,
κι εσέρναμέ την μετά μας, σ’ εσέ ν’ αντιγιαγύρει.
Πολυώρα δεν επέρασε, κι ερχίξανε οι χτύποι, 
ίδια στην κεφαλές μας Ναι! Μαθώς, κι εμείς κι εκείνοι
δεν είχαμε άρματα ‘κειδά! Μηδε μαχαίρ’ αφέντη!
Να ‘σουν εκειά, να ιδείς γροθιές, να ιδείς λαχθιές που παίζαν
κι οι δυό ντως, μα στα σκώθιά μας, μα στα πλευρά μας! Ναίσκες!
Παράλυτους μας έφηκαν στην υστεριά τσι μαύρους!
Είντα να κάμομε κι εμείς; Ασκημοπληγιασμένοι
επιάσαμε τα διάπαντα, κι ότι γκρεμνά ‘χ’ ο τόπος.
Κι άλλοι ‘χανε τα μάθια ντως σκισμένα από τσι χτύπους,
κι άλλοι σπασμένες κεφαλές! Σαν ηύγαμ’ από πάνω,
σ’ ότι κορφάλι ευρίχνουντον εις την γυαλιάν ανάδια,
κι είχαμε μετερίζι σκιάς, επιάσαμε ότι πέτρες
και των τσι σφεντουρίζαμε, μα -είντα θες;- επιάσαν
καμπόσοι σαϊτάριδες απ’ τσι δικούς τως ναύτες,
κι εβγήκανε στην πρύμνα ντως κι αλικοντίζανέ μας
και μας εποζυγώξανε κι απόκειδά αφέντη!
Ετότεσάς κύμμα τρανό έδωκε στο καράβι
κι εξέσυρέ ντο στην στεριά. Φόβος την κόρη πιάνει
και δεν ηθελε στο νερό να μπει γή να πατήσει!
Πιάνει ο Ορέστης το γιαμιάς και στο ζερβό-ν του ν-ώμο
σηκώνει κι έβγαλέ τηνε. Στο κύμμα ν-επορπάθιε
Ηυρε την σκάλα και πατεί και βγάνει στο καράβι
την κοπελιά και τ’ άγαλμα του Ζα τση θυγατέρας,
που μας επέψαν οι θεοί! Ετότεσάς αφέντη,
εκούστηκε δριμιά φωνή απ’ το καράβι μέσα
κι ήλεγε: “Ναύτες Ελληνες, εμπάστε μπλιο τσι πάγκους!
Δώσετε κλώτσο στα κουπιά! Σείσετε το καράβι!
Τα κύμματα ν’αφρίσουνε από την δύναμή σας!
Οτι ‘γυρεύγαμε έπαέ, κι εμπήκαμε στσι κόπους,
στσι κόπους και στα κύμματα, στσι μαύρες Συμπληγάδες,
το πήραμε! Αειντέστε ‘δα!” Βαραστενάζουν τότες
απ’ την χαρά ντως και χτυπούν με τα κουπιά το κύμμα.
Αφέντη, το καράβι ντως όσο ‘τανε στον κόρφο
επήγαινε ως εθέλανε, μα είναι λω κι ο κάβος!
Κι ότι ώρα ν-εξεκάβισαν ήβραν καιρόν ενάντιο.
Δισκό! Σορόκο δυνατό! Κι εμπήκανε στα πάθη!
Αξάφνου τσι πιασ’ ο καιρός και τα πανιά φουσκώνει
κατάπρυμα, μα λόγου ντως επιασανε ινάτι
κι αντιχτυπούνε τα κουπιά πλια δυνατά στο κύμμα.
Μα, -θάλασσα την είπανε-, έμπωθε το καράβι
οπίσω να ‘ρθει στην στεριά! Ετότεσας, ολιόρθη
εστάθη τ’ Αγαμέμνονα η κόρη κι εδέηθει
κι είπεν “ Αρτέμη, τση Λητώς ομορφοθυγατέρα!
Σώσε την εκκλησσάρισσα που ‘χες στην δούλεψή σου!
Σώσε μ’! Από την βάρβαρη χώρα γιαμιάς με πάρε
και στην Ελλάδα δώσε μου κι εμέ καιρό να πάω!
Συχώρεσε και την κλεψά απου ‘χω καωμένη.
Κι εσύ θεά τον αγαπάς τον αδερφό σου ζάρε,
αφεις αγάπη να βαστώ και γω του γι-αδερφού μου!”
Ως έκουσαν τέθοιαν ευκή του καραβιού οι ναύτες
εσύρανε φωνή κι αυτοί αναγυρού κι εψάλαν
Γδύνουν τ’ απανωκόρμι ντως και πιάνουν τα κουπιά ντως
πλια πάνω ινατιλίδικα, ως τσι ‘χανε προστάξει!
Μα το καράβι εμπάταιρνε, να πέσει στα χαράκια,
απο την φουσκοθαλασσά! Ετότεσάς, αφέντη
άλλοι δικοί μας ήμπανε στση θάλασσας το κύμα,
κι άλλοι αγκρίφια με σκοινιά πετούνε στο καράβι!
Κι εγώ, γιαμιάς εγιάγυρα πώδε, να σε γυρέψω,
το γίνηκε για να σου πω! Αφέντη ρήγα άειντες!
Ευρε σκοινιά! Ευρ’ άλυσους! Εύρε αγκρίφι’ αφέντη
και σάλευγε γερά γερά! Αν δε ‘πογαληνέψει
η θάλασσα, δεν έχουνε ολπίδα να γλιτώσουν.
Ο Ποσειδώνας βασιλιάς, ο ρήγας των κυμμάτω,
που χεν την Τροία χάκι ντου, βαστά θυμό στσ’ Ατρείδες,
κι ως το θωρώ δεν ποξαργεί στα χέρια τα δικά μας
και στα δικά σ’ αφέντη μου, το τέκνο τ’ Αγαμέμνο
και την αμπλά ντου μετ’ αυτό, να παραδώσει πούρι!
Την κοπελιά που ξέχασε πως είχενε γλιτώσει
το φονο στην Αυλίδα και προδότρα καταστάθει,
τσ’ Αρτέμης
ΧΟΡΟΣ
…………..Ιφιγένεια, άμοιρη των αμοίρω,
θάνατο βέβοιο και σκληρό κι εσύ κι ο γι-αδερφός σου
θα βρειτ’, ανε γιαγύρετε μες του ρηγός τα χέρια!      
ΘΟΑΣ
Αντρες ντελήδες βάρβαροι, τση χώρας παληκάρια!
Χαλιναρώσετε μωρέ τ’ άλογα και γλακάτε!
Γλακάτ’ -Αλέστα!- στην γυαλιά, απου ‘ναι των Ελλήνω
μπαταρισμένο τ’ άρμενο! Πιάσετε τσι κακούργους!
Στην μια μας πάντα η θεά στέκει και θα βοηθήσει!
Ναύτες, αμέτε ρίξετε στο κύμα τα καράβια
τα καλογοργοτάξιδα! Αλέστα παλικάρια!
Αλέστα, να τσι πιάσομε στεριάς γή του πελάγου!
Και γή θα τσι γκρεμίσομε όπου βρεθεί χαράκι,
γή στα παλούκια τα κορμιά θα μπήξομε! Αλέστα!
……………………………………………..
Κι εσάς γυναίκες, που ‘σαστε στην κακοκεφαλιά ντως
μαρτύροι και κατέχετε, αλλοί κι αλλοίμονός σας!
Ότι ώρα βρω παντιδιερό καιρό, θα ξεπλερώσω
το κρίμα σας Δουλειά χω δα και βιάζει μα θα- έρθει
κι εσάς η γι-ώρα σας γιοργά!
ΑΘΗΝΑ
…………………………… Που θα στρατέψεις Θόα;
Ποιους έβαλες στον έρμο νου να πας να λαγωνέψεις;
Η Αθηνά ‘μαι! Στάσου ‘τα και γροίκα τα που λέω!
Πάψε! Μη βάνεις το στρατό άδικα στο κυνήγι!
Τση μοίρας ήτονε γραφτό να φτάξει ο Ορέστης
στον τόπο σου, ως το λεγε του Φοίβου η προφητεία!
Μόνο ‘τσιδα, απ’ το βαρύ θυμό θελ’ ‘α γλιτώσει
των Ερυνίων. Την αμπλά στο Αργος να γιαγύρει
και τ’ άγαλμα να φέρει εμέ, στην εδική μου χώρα!
Μόνο ‘τσιδα θελ’ ‘α ‘βριχνε ανάπαψη στα πάθη,
Δοικούν οσα ‘χα να σου πω! Μα μάθε κι άλλο ένα
για τον Ορέστη, που θαρείς πως πας να μακελέψεις,
αιτία να ‘ν’ τση θάλλασσας η μέγα τρικυμία.
Για χάρη μ’ εγαλήνεψε ο Ποσειδώς το κύμα,
κι εκοίμησε το πέλαγος, να καλοταξιδέψει.
……………………………………………..
Ορέστη! Κι αν εισαι μακρά ήκουσες την βουλή μου!
Φύγ’ από ‘πα με τ’ άγαλμα και με την αδερφή σου!
Κι οντε θα φτάξεις με καλό στην θεοστελειωμένη
Αθήνα, αμε βορεινά, στα σύνορά τση χώρας,
αγνάντι’ απο τση Κάρυστος τον κάβο, σ’ ένα τόπο,
που τον λέν οι ντόπιοι Αλές, χτίσε μιαν εκκλησσία,
κι έκεια να βάλεις τ’ άγαλμα,  για να το προσκυνούνε,
ν’ αναθιβάλουν μετ’ αυτό την χώρα τση Ταυρίδας,
κι όσα παθη και βάσανα έσυρες κι απατός σου,
οντεν σ’ ελάλιε κι έτρεχες τρυγύρου στην Ελλάδα
των Ερυνίων ο θυμός. Κι ούλοι οι δικοί μ’ άθρώποι
θα ψάλουνε την Αρτεμη κερά, την Ταυροπόλα.
Από ντα δα κι ομπρός εκειά, κι έθιμο να διατάξεις,
οντε θα ν-έχουν λειτουργιά, να πιάνει ο εκκλησσάρης
ένα σπαθί, κι ενούς αντρούς εις το λαιμό ν’ αγγίζει,
να ξεματώνει μιάολιά, αθιβολή να στέκει
πως έκαμες έναν καιρό κουρμπάνι στην Αρτέμη,
κι απανωθιώς, ξαντίμεμα, κανίσκι τιμημένο
για την θεά!................
…………. Ιφιγένεια, στην χώρα τση Βραυρώνας
αναμεσώς στσι δυο κορφές στην εκκλησσά τσ’ Αρτέμης,
θα πας να μπεις ‘κκλησσάρισσα, ίσαμε να ποθάνεις
κι εκειά θα σε κηδέψουνε και τάφο θα σου στέσουν!
Κι απής ποθάνεις, για τιμή, θα φέρνουν οι γι-αθρώποι
και θα κρεμούν στον τάφο σου, όσα προυκιά λογάτα
αφήνουν όσες χάνουνται στην γέννα ντως απάνω!
………………………………………
Τσ’ Ελληνοπούλες τούτεσές, για τη σωστή ντως γνώμη
γιαμιάς να τσι ‘ποβγάλετε, να φύγουν απ’ την χώρα
με την τιμή ντως!
………………… Κάτεχε Ορέστη κι άλλο ένα!
Εγώ ‘μαι που σε γλίτωσα αλλότες εις την κρίση
στον Αρειο Πάγο τότεσάς, που πέσανε οι ψήφοι
μισοί μισοί κι από ντα δά κι ομπρός θα στέκει νόμος
σ’ όποιου την κρίσ’ ισόπαντα θα πέφτουνε οι ψήφοι
άμοιρος να λογίζεται. Του γι-Αγαμέμνο τέκνο
πάρε και φύγε από ‘πα την αδερφή σου!..
………………………………….. Θόα!
Να μη γρινιάσεις! 
ΘΟΑΣ
………………. Αθηνά κερά βασίλισσά μου!
Όποιος δεν πιάνει τον θεώ λόγον ανούσης είναι!
Τ’ Ορέστη δεν βαστώ κακιά κι ας φεύγει από τον τόπο
με τση θεά’ μας τ’ άγαλμα και με την αδερφή ντου!
Είντα καλό θα ιδεί μαθώς όποιος βαστήξει αμάχη
με τσι θεούς! Ας φύγουσι κι ας έρθουνε στην γή σου
με τ’ άγαλμα κι ας στέσουνε άλλο θρονί ‘κεια πέρα!
Ετούτανέ τα θηλυκά θα πέψω στην Ελλάδα
κατα που θέλεις κι είπες μου! Στην θήκη το σπαθί μου
θα βάλω κι ας το σήκωσα ενάντια στσι ξένους
κατά που πρόσταξες θεά και την βουλή σου ζάρε!
ΑΘΗΝΑ
Θόα παινώ την κρίση σου! Κι τσι θεούς κι εσένα
η Μοίρα λω τσι κυβερνά……
………………………. Αέριδες, φυσάτε!
Φέρετε τ’ Αγαμέμνονα το τέκνο στην Αθήνα!
Κι εγώ κλουθώ ομάδι ντως, τ άγαλμα τσ΄ αδερφής μου
να βλέπω, το τρισάγιο!
ΧΟΡΟΣ
……………………. Αμέτε στην στραθειά σας!
Ωρα καλή και να σαστε πάντα πετυχεμένοι!
Ελλαξεν μπλιον η μοίρα σας κι εγίνει καλομοίρα!
Κι εμείς θεά τρισάγια και πρώτη στσ’ αθανάτους,
Παλλάδα και κερ’ Αθηνά, ως είπες θα διαστούμε!
Λόγια γλυκά κι ανέλπιστα εκούσανε τ’ αυτιά μας

Μεγάλη πανσεβάσμια Νίκη θεά κερά μου
εσύ ‘χεις πάντα την εξά στη ζήση μου κι ορίζεις
ποτές μη πάψεις στέφανα του νείκους να μου δείνεις!  
