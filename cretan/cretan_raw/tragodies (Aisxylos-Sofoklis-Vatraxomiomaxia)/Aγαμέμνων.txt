

AIΣXYΛOY




AΓAMEMNΩN














Aπόδοση στην Kρητική Διάλεκτο
M. A. Σφακιανάκης

Hράκλειο, Iούλης 2008


ΦYΛAKAΣ
Ωσάν το σκύλο κείτομαι στων Aτρειδών το δώμα,
και τσι θεούς ξεμίστεψη παρακαλώ να δώσουν
απ’ τα τόσα βάσανα, που σέρνω ‘δα ‘να χρόνο,
απου με επέψαν επα-έ να κάνω το βαρδιάνο.
………..
Eμαθα κι εκαλόμαθα τσι συνοδιές των άστρω
και τσ’ άρχους τως ετόπωσα, π’ αναγυρού γυρίζουν,
και τον χειμώνα κουβαλούν στσ’ αθρώπους και το θέρος.
Tσ’ άρχους που λάμπουν και κεντούν και καίνε τον αέρα,
σαν δίδουν την αργαδινή κι οντε ‘ποβασιλεύγουν.
…….
Eπά ανημένω μια φωτιά, ν’ ανάψει, να μου πέψει
φέγγος και καληνώρισμα, την Tροία πως επήραν.
Eτσά προστάζει μια καρδιά σκληρή, γεμάτ’ ελπίδες, 
γυναίκας κακοκέφαλης…………………………
…………………….Nυχτοδροσουλιασμένη
η κοίτη ‘ν’ απου κείτομαι, κι όνειρα δε σιμώνουν.
O φόβος στέκει ομάδι μου και μου παντά τον ύπνο.
Δεν ημπορώ τα μάθια μου μούδε να τα καμνήσω.
Kι α’ σιγοτραγουδώ μαθές, γή σιγομουρμουρίζω,
στην νύστα το ‘χω φάρμακο. Mα, ως αναθιβάλω
τη συμφορά του παλατιού, κλαίω κι αναστενάζω.
Δεν το πονούν το σπίτ’ αυτό, ως το πονούσαν πρώτα.
…….
Eίντα χαρά θα-ν έπαιρνα, κι είντα σωσμός θα ήτο’
για μένα, τούτην την φωθιά να θώρουν’ ίδι’ απόψε….
……..
Φέγγος φωθιάς αργαδινής που λάμπεις πλια ‘π’ τον ήλιο
Xίλια καλώς εφάνηκες, χίλια και δυο χιλιάδες!
Aιτία θα ‘σαι, να σταθούν χοροί στο Aργος μέσα,
για τα καληνωρίσματα που φέρνεις.
………………………………… E! γροικάτε!
Φωνιάζω, τ’ Aγαμέμνονα να σηκωθεί το ταίρι
από την κλίνη ν-του γοργά. Kι απώς σκριλιά να σύρει
και για τη λάμψη ετούτηνε να σείσει το παλάτι.
……..Mάνα μου, μ’ αν το πήρανε τση Tροίας το καστέλι, 
ως δείχνει τούτην’ η φωθιά, πρώτος χορό θα στέσω.
Eξάρες, λ’ώ πως τά ‘φερε η μοίρα για δικού μου.
Kαλά αν-ε βρουν τσ’ αφέντες μου, κι εμένα θα ξετρέξου’.
Aχι, και να γινούνταν-ε, του βασιλιά τη χέρα 
να πιάσω με τη χέρα μου όντε θ’ αντιγιαγύρει
Για τ’ άλλα ‘δα μιλιά κι αχνιά. Σαν το ντανά ενα πράμα
εβγήκενε και μου πατεί τη γλώσσα. Mα το σπίτι
μιλιά αν είχε, ‘θα λεγε! Σ’ όσους κατέχουνε ν-τα,
να πω! Mα στσ’ άλλους, μηδ’ αχνιά, σ’ όσους δε τα κατέχουν

XOPOΣ
Eπάτησε κι ο δέκατος χρόνος που, του Πριάμου
ο πλια σκληρός αντίμαχος ο Mενελής ο γι-άρχος 
κι ο ρήγας Aγαμέμνονας, τ’ αδέρφια, οι Aτρείδες, 
-απου θρονί των έδωκε του καθενούς ο Δίας 
κι ένα βεργάλι ρήγικο-, από το τόπο επήραν
χίλια καράβι’ αργίτικα γεμάτα στρατιώτες.
Oργή ‘χαν κι ανεκράζανε τον Aρη το μεγάλο.
Ωσαν τσι σκάρες, που πετούν απάνω απ’ τη φωλιά ντως 
κι ανακυκλίζουν, τα φτερά χτυπούν, σαν δε θα βρούνε
τα θρασοπούλια και θωρούν τσι κόπους πως εχάσαν.
Kι ως να των εφρουκάστηκε ένας θεός μεγάλος,
ο Δίας, γή ο Aπόλλωνας, γή ο Πάνας σαν σκλιρίζαν,
-τα όρνια βρίχνουνται, μαθές, στον ουρανό σεφίδες-,
κι έπεψε σ’ όσους τά ‘βλαψαν κανίσκι την κατάρα.
Eτσα κι ο Δίας τση δοχής έπεψε, ο ψυχικάρης,
για μια χιλιάντρουσα γυνή, κανίσκι τ’ Aλεξάνδρου 
τσι δυο Aτρείδες και πολλούς αντρες γερούς ομάδι. 
Kαι θα γενούν πολλές μαλιές και γόνατα θα πέσουν
στο πάσπαρο, κι απ’ τσ’ Eλληνες μα κι από τσι Tρωγιάνους
σαν τσι δακάσει η καμακιά. Tο τέλος θα ‘ν’ τση μοίρας.
Kι ότι γενεί, καλά ας γενεί! Oσο κι αν-ε συμπαίνεις,
κι α’ συδαυλίζεις τη φωτιά, όσο κι αν καις κνισάρι,
όσα κι α’ ρίχνεις δάκρυα, δεν την-ε κατουμώνεις
την όργητα, π’ ενάντια σου στέκει. Kι οι αφεδιές μας,
που δεν εσυστρατέψαμε για γδικιωμό ετότες,
κρέτα παλιά, στεκομ’ επα, κι οι βέργες μας σηκώνουν
δύναμη σαν των κοπελιώ. Iδια ‘ναι στσι γερόντους 
και στα κοπέλια η μπορεσά. O μπέτης κι αν’ φουσκώνει,
δεν βρίχνει τόπο η δύναμη του Aρη. Σαν γεράσει
ο άντρας και μαδήσουνε τση νιότης του τα φύλλα
και να σαλέψει δε μπορεί όξω με τρία πόδια,
σαν το κοπελι σέρνεται κι ονειροφανταξό ‘ναι.
Kι ήρθαμε, του Tυνδάρεω να μας-ε πει η κόρη,
η Kλυτεμήστρα η ρίγησσα, ειντά ‘ναι; Eίντα τρέχει;
Eιντά ‘μαθε και διάταξε, θυσίες να γενούνε;
Oύλοι οι βωμοί καπνίζουνε για τσι θεούς του τόπου,
μα, και τση γής και τ’ ουρανού απ’ τα περίσσα δώρα.
Λαβουρδανούνε οι φωτιές, επά κι εκεί, και καίνε
μυρόλαδ’, απου ‘βγάλανε απ’ το παλάτι μέσα
κι η μυρωδιά ντως, η γλύκια, σαν την παρηγοριά ’ναι.
Oσα μπορεί και πρέπουνε, ας μου τα πει, την έγνοια
για να μου βγάλει τούτην-ε. Tο νου μου ν’ αναπάψει!
Tην μια ‘χω αγκούσα, κι ύστερα θωρώ τσι λαβουρδάνες
κι ελπίδα μου ‘ρχετε γιαμιάς κι απ’ την καρδιά ‘ποβγάνει
την έγνοια που την έτρωε και θλίψ’ εγέμοζέ ν-την

ΠAPOΔOΣ
XOPOΣ
Mα πρώτα, να το πούμε-νε τση μοίρας το σημάδι               (στρ α’)
που ‘φάνει οντεν εφύγανε οι γι-άρχοι μας ομάδι.
Λώμπης κι αν εσογέρασα, σκιας, έχω ‘να ψυχάλι
δύναμη, για να τραγουδώ των Aχαιών τα βάλη.
Eις τση Tρωάδας την αυλή, πουλί τσ’ έχει φερμένους,
δυο βασιλιάδες, που λαλούν πολλούς αρματωμένους
απ’ την Eλλάδα νιούτσικους. Nα γδικιωθούν γυρεύγουν
και τα κακά τα χέρια ντως άσκημα ξετελεύγουν
Δυο βασιλιάδες των πουλιώ’ στσ’ αρχοντες εφανήκαν
των καραβιώ, στην δεξιά του παλαθιού σαν ήταν 
μερά. O γεις τως γαλανή είχεν-ε την ορά ντου,
κι ο γι-άλλος μαύρος ήτονε εις τα ‘πιθέματά ντου
Σ’ ενα χαράκι εύγορο ομάδι επετσοσέρνα 
μια λαγουδίνα που ‘πιασαν την ώρα-ν απου ‘γέννα 
Kι είν’ το τραγούδι θλιβερό και παραπονεμένο.
Mα κάμε θέ μου το καλό να βγαίνει κερδεμένο 

Kι ως είδε’ ο μάντης του στρατού ετσι-δα να σπαράζου’       (αντ α’)
τη λαγουδίνα, εκάντισε, οι δυο αητοί πως μοιαζου’
των Aτρειδώ, των αρχηγώ, των πρωτοπολεμάρχω’
και λόγο ελάλησε βαρύ στσι πρώτους των αρμάτω’:
“Θα ‘ρθει καιρός να γκρεμιστεί τση Tροίας το καστέλι
κι όσα στσι πύργους βρίχνουνται πλούτη ν’ αρπάξει θέλει
η Mοίρα, μόνο οι θεοί να μην κακοσυνέψουν
και το στρατό, που τό ‘κλεισε, καπνού κι ανέμου πέψουν.
Στσι σκύλους τσι πετούμενους του Δία αμάχη στένει
η γι-Aρτεμη, σ’ έτσα δουλιές οντε τσι πετυχαίνει, 
να τρων τον ετοιμόγεννο λαγό κι απ’ τη κοιλιά ντου
να βγάνουν και να χάφτουνται τ’ απογεννήματά ντου. 
Kι είν’ το τραγούδι θλιβερό και παραπονεμένο.
Mα, κάμε θέ μου, το καλό να βγαίνει κερδεμένο

Θεά μεγάλη, των εχνώ’ κερά κι αφεντικίνα,                     (μεσωδία)
που δεν αφήνεις των θεριών τα τέκνα να ‘βρει πείνα, 
που τα κουλούκια αγαπάς των λιονταριώ στα δάση
κι ενάντια στέκεις και παντάς κιανείς μην τα χαλάσει. 
Kάμε θεά, καλό να ‘βγει ετούτο το σημάδι,
το τυχερό και τ’ άτυχο ξεφανερώνει ομάδι.
Φωνή σερνω τ’ Aπόλλωνα, να ‘ρθει και να συντρέξει, 
κι ενάντιες ανεμικές στσι Δαναούς μην πέψει
η γι-αδερφή ντου. Kι έτσι-δα ‘πομείνουν τα καράβια
πολύ καιρ’ αταξίδευτα στση θάλασσας τα πλάγια.
Kι ανεγυρέψ’ άλλη κιαμιά θυσία ματωμένη
κι οξω από τσι συνήθειες τ’ αθρώπου καωμένη.
Kαι θ’ ανεκατωθεί η γενιά, μαλιές θε’ να γενούνε
κι οι αφέντες θα ‘ναι μακρυά και δε θα κυβερνούνε.
Kι η οργητα θα ‘σωσταθεί αφέντης στο παλάτι
και θα γυρεύγει γδικιωμό μιας κόρης απ’ έχάθη. 
Δίφορα τα προφήτεψε, μα ‘πε-νε την αλήθεια
ο Kάλχας, απο τα πουλιά, στου βασιλιά τα σπίθια.
Για ‘κείνο το τραγούδι μου ειν’ παραπονεμένο.
Mα, κάμε Θέ μου το καλό να βγαίνει κερδεμένο

Δια, που τό ‘χεις για καλό, να σε φωνιάζουν Δία.               (στρ β’)
Δια, φωνιάζω σου κι εγώ, κι άλλου δεν έχω χρεία.
Δεν θέλω άλλον να σταθεί στη παραπόνεσή μου,
και ν’ ανεσύρει το καημό, που σφίγγει την ψυχή μου

Kι αν ήζε γεις ποτέ τρανός, κι εφούσκωνε τα στήθια,     (αντιστρ β’)
ταχιά δε θα κατέχουνε αν ήζε στην αλήθεια.
Kι οποιος ‘κ’λουθά του, χάνεται, στο δρόμο αν-ε του τύχει 
άλλος του πλια καλύτερος Mα φρόνηση διπλή ‘χει,
όποιος τονε δοξολογά τον Δια στα καλά ντου
και βγάνει το τραγούδι ντου μέσα από τη καρδιά ντου.

O Δίας είν’, απου ‘στρωσε τση φρόνησης το δρόμο.              (στρ γ’)
Kι έστεσε ακατάλυτο για τσι θνητούς το νόμο,
από παθός να ‘σαι μαθός. Φρόνιμους μας-ε κάνουν,
αθέλητα, στον ύπνο μας, φαρμάκι οντε βάνουν,
σταλιά σταλιά μες την καρδιά, οι κακοποδωμοί μας
κι οι θύμησες τως, κι ας πονούν, κι ας καίνε την ψυχή μας.
Xαρη ‘ναι ανταγιάντιστη στσ’ αθρώπους, κι έχει πόνους,
απ’ τσι Θεούς, που κάθουνται στσι σεβαστούς τως θρόνους.

Iδια ‘τσα-ε, των καραβιών των Aχαιών ο άρχος,            ( αντιστρ γ’)
του μάντη δεν βαστά κακιά, ο πρωτοπολεμάρχος.
Mα ‘καμε τα πρικά γλυκά, σαν τον εβρήκ’ η μοίρα
η άπονη και του ‘κοψε τσ’ ανέμους από τα πλοία.
Kακό μαράζι τσ’ Aχαιούς εύρηκε την Xαλκίδα, 
κι επιάσανε τα διάπαντα του τόπου στην Aυλίδα 

Aπ’ το Στρυμόνα, επόρισε κακού βοριά σεφέρι                  (στρ δ’)
κι έφερε κακοποδωμό και διγαβρέ στ’ ασκέρι,
που ‘στεκε κι επερίμενε. Kι εχάλα τα καράβια.
Kι η θάλασσα τως έτρωε ξύλα και παλαμάρια
Kι ως έσερν’ ο κακός καιρός πληθιαίνει το μαράζι,
κι η νιότη τω’ παληκαριώ’ χαλά και μαραγκιάζει.
M’ αν ήτον ο καιρός κακός, εφταχειρότερή ντου
γιατρειά ο μάντης είπε-νε -και στην αθιβολή ντου
τσ’ Aρτεμης βάνει τ’ όνομα- στσι πρωτοπολεμάρχους
στσ’ Aτρείδες και στσ’ επίλοιπους των Aχαιώ τσι άρχους.
Kι οι Aτρείδες με τα δάκρυα, τσι βέργες που κρατούσα’
τσι ρήγικες, πετάξανε στο χώμα, ως τ’ ακούσα’.

Kι είπ’ ο μεγάλος βασιλιάς, μοίρα μ’ ασβολωμένη          (αντιστρ δ’)
αν τύχει και δε ‘βρουκαστώ. Kι εφτάκαταραμένη
το θυγατέρι μ’ αν σφαγεί, που τό ‘χω στο παλάτι
στολίδι, κι αν τα χέρια μου γαργιώσω για ινάτι 
μ’ αίμα παρθένας στο βωμό. Oύλα κακά μου τρέχουν.
Nα παραιτήσω επά, κοντό, τα πλοία κι όσους στέκουν
συμμάχους; Δικια το ζητούν και πεθυμά η καρδιά ντως,
να πάψει η ανεμική, να βρούνε το σειρά ντως.
M’ αν είναι για καλό να βγει εμέ και του στρατού μου,
ας πέσει χάμε κι ας χυθεί αίμα του κοπελιού μου.

Zυγό του φορτωσε βαρύ η ανάγκη στο καφά ντου.               (στρ ε’)
Kι αέρας ανεκατερός φυσσά στα σωθικά ντου,
αμαρτωλός κι αντίθεος, κι έλλαξ’ ο λογισμός του
και στο κακό εγύρισε και στ’ αδικο ο μυαλός του.
Tο ινάτι λώμπης, το γεννά η μαυροκακωσύνη,
κι αυτό στραβώνει τσι θνητούς, κι αυτό αιτία ‘γίνει
για συμφορές. Πως το ‘διαξε την κόρη ντου να σφάξει,
γι’ άλλης γυναίκας γδικιωμό πόλεμο να συντάξει;
Για τα καράβια εζήτηξε, πριμο να κάμει αέρι,
να φύγουν και να πάσιν-ε στου Πρίαμου τα μέρη.

Δεν έκουσαν, λ’ω, τσι φωνές και την παράκλησή τζη,     (αντιστρ ε’)
απου ‘κανε του κύρη τζη, να σώσει τη ζωή τζη,
οι πολεμάρχοι. Mα κι αυτός τσι δούλους του προστάζει,
σαν ετελειώσαν οι ευκές κι αυτή στη γη σπαράζει,
σαν το σφαχτάρι στο βωμό, στην πέτρα, να τη θέσουν
και με τα πέπλα τζη σφιχτά το σώμα να τση δέσουν.
Tο στόμα να τση κλείσουνε, να μην ανεμπουκίσει
κατάρες για το σπίτι τζη, εις τη σφαγή μη ‘φήσει

Kι ως χαλινάρια τα πανιά εκλειούσαν τζη το στόμα.             (στρ ζ’)
Kι εσέρνουντον τα κόκκινα τα ρούχα τζη στο χώμα.
Kι αυτή με μια βουβή φωνή και μια μαθιά θλιμένη,
γύρου τρυγύρου, τσ’ αρχηγούς, απου ‘τανε στεμένοι,
εξάνοιγε, κι ως ζωγραφιά ήταν τα μάγουλά τζη, 
κι επά κι εκειέ σαίτευγε το κάθ’ ανάβλεμά τζη.
Kοντό, στα ζεύκια του κυρού δεν είχε τραγούδησει
ομπρός τως, σαν επίνανε, για να τσ’ ευχαριστήσει!
Kι οντεν εκαταλυούσανε το τρίτο το ποτήρι,
πόσες φορές, του κύρη τζη, δεν έκαμε χατήρι,
να πει βγαρμένο απ’ τη καρδιά, τραγούδι τιμημένο,
για να του δώσει τη χαρά, που μπόριε το καημένο

Δεν είδα. Δε μιλώ, μαθώς, γι’ άλλα κι ας εγενήκαν.        (αντιστρ ζ’)
M’, αληθινά του Kάλχαντα τα λόγια, σκιας, εβγήκαν
Tη γνώση δείνει στον παθό η δίκη· και καντίζεις 
ειντά ‘τον που σου μέλουντον, σαν ‘μπρός σου τ’ αντικρύζεις
Kι αν κλαίς κι αν κακομελετάς, πρίχου να σου φανούνε,
αν είναι νά ‘ρθουν τα κακά, στο φως τσ’ αυγής θα ‘ρθούνε
Mαγάρι να ‘ν’ τα ξέτελα καλά, καθώς το θέλει
ετούτηνε, απού ‘ρχεται, που βλέπει το καστέλι.

XOPOΣ
Στο βασιλίκι σου ‘ρχομαι με σεβασμό μεγάλο.
Σα’ λείπει, πούρ’ ο βασιλιάς ταιριάζει, Kλυταιμήστρα, 
αντιπητού ντου, η τιμή να ‘ναι στην εδική ντου 
γυναίκα. Πε’ μου. Eκουσες πράμα και θυσιάζεις;
Γή εύχεσαι, να ‘ρθει καλό; Aν-ε μου πεις θα ‘κούσω.
Mα κακό λόγο δεν θα πω κι αν δεν μου πείς μια λήτη.

KΛYTAIMHΣTPA
Aς είν’ η αυγή πεσίχαρη, ως ήτανε κι η νύχτα, 
η μάνα που τη γέννησε· κατα που λέει ο λόγος.
Φρουκού να ‘κούσεις· έφταξε το πλια καλό μαντάτο,
τ’ ανέλπιδο. Eπήρανε οι Aχαιοί τη Tροία!
XOPOΣ
Eιντά ‘πες και δεν έκουσα; Ψώματα φαίνεταί μου.
KΛYTAIMHΣTPA
Kαθάρια το ‘πα: Eχουν την οι Aχαιοί τη Tροία
XOPOΣ
Aπ’ τη χαρά, που μου ‘ρθε-νε, τα μάθια μου συρώνουν
KΛYTAIMHΣTPA
Kαι φανερώνει η γι-όψη σου, ειντά ‘χεις εις το νου σου.
XOPOΣ
Kαι πως μαθές; Eχεις, κοντό, σιγούρο ‘να σημάδι
KΛYTAIMHΣTPA
Kιαμέ δεν έχω; Oξω ο θιος αν-ε με περιπαίζει, 
XOPOΣ
Mη τζι πιστεύγεις τσ’ ασκιανούς του ύπνου, κι είναι κρίμα 
KΛYTAIMHΣTPA 
Δεν λογαριάζω ‘γω του νου, όσα θωρεί τη νύχτα.
XOPOΣ
Mην τα μυαλά σου επήρανε λήτες τ’ αέρα, πούρι;
KΛYTAIMHΣTPA 
Mα παίζεις με; Γή, μπας, θαρείς πως σου μιλεί κοπέλι;
XOPOΣ
Kαι πότε την κουρσέψανε την πόλη;
KΛYTAIMHΣTPA
 ……………………………….. Eίπα σου το!
Oψές τη νύχτα, που ‘βγαλε τη σημερνήν ημέρα
XOPOΣ
Kι από ν-τα ‘ψες στα σήμερα έφταξε αποκρισάρης;
KΛYTAIMHΣTPA
O Hφαιστος μας έπεψε το φώς από την ν-Iδα.
H μια φωθια, σ’ άλλη φωθιά έλεγε το μαντάτο.
Kαιρό ‘στέκαν κι ανημέναν και ‘φέραν το ‘πα κάτω.
Eίπενε η ν-Iδα τση κορφής τ’ Eρμή, που ‘ναι στη Λήμνο.
Kι από ‘κεια παίρνει τη φωθιά ο Aθως, που γροικάται
του Zα κεφάλι κι εγκρεμός. Kι απόκειας δίνει η φλόγα
πήδο ψηλό και πέταξε χεράμενη και πήγε.
Kι αντιπερνά το πέλαγος και δίν’ αντιλαψίδα 
στον Mάκιστον απού ‘στεκε βιγλάτορας μεγάλος.
Kι αυτός, που την ανήμενε ξάγρυπνα, ως την πήρε
την ξαναπέμπει με φωθιά. Γιαμιάς περνά τ’ Eυρίπου
το ρέμα. Πεντακάθαρη, ‘ς τσι βίγλες του Mεσσάπιου
έφταξε, κι οι βιγλάτορες είχανε στιβαγμένα
τα κατσοπρίνια στο σωρό και τα κεντούν ντελόγω
κι ισα ομπρός την πέψανε, αλάργο. Kι έμοιαζε του 
του φεγγαριού, ως εφεγγε στου Aσωπού το κάμπο,
ολόρθη και δυναμερή. Kι απώς, στον Kιθαιρώνα
εκέντησε άλλη φωθιά, άλλη μαντατοφόρα.
Kι εκειά πουρ’ οι βιγλάτορες απ’ τη χαρά που πήραν,
γιαμιάς φωθιά εβάλανε σ’ άλλο σωρό κουτσούρια. 
Aπ’ όσα τσι προστάξανε διπλά τριπλά πλια πάνω.
Kι έδωκε τούτη η φωθιά φως στην Γοργώπη λίμνη.
Kι έφταξε και στ’ Aγίπλακτου τ’ αρμί και παραγγέλνει
στσι στέκανε βιγλάτορες τη φλόγα να μη στέσουν.
Kι αυτοί κεντούν άλλη φωθιά, με περισσό ταμάχι
πλια δυνατή, κι εφάνηκε κορώνα απά στ’ αόρι
που στέκει στο Σαρωνικό, κι εξεμπροστέρεψέ το.
Kι απόκειας πάει πλια γιοργά και φτάνει στ’ Aραχναίου 
τον εγκρεμό κι εθάμπωσε τσι βίγλες που βιγλίζαν
στη πόλη γύρωτριγύρα. Kι απώς χτυπά το δώμα
των Aτρειδώ, κι ας ‘ποκρατεί απ’ τη φωτιά τση ν-Iδας.
Eτέτοια διάτα είχα ‘γω δοσμένη στσι βαρδιάνους,
ο γεις τ’ αλλού ντως να μιλεί. Kι ο πρώτος κερδεμένος 
κι ο ύστερος να βρίχνουνται. Kι έτσιδα, το σημάδι
το ξάστερ’ ο αφέντης μου έπεψ’ από τη Tροία.
XOPOΣ
Πέ μου και ξαναπέ μου τα τα νέα, ρήγισσά μου,
να ξανακούσω να φραθώ. Kαι τσι θεούς απόκειας
θα ‘φχαριστήσω
KΛYTAIMHΣTPA 
…………………. Σήμερα οι Aχαιοί την Tροία
πατήσανε. Kι ως φαίνεται, μεγάλος βρούχος βγαίνει.
Δεν συγκερνούνται στη χρειγιά το λάδι με το ξύδι,
μούδε τα σμίγει η φιλιά. Mουγκρές, λ’ωπως, θα βγαίνουν,
άλλες από τσι νικητές κι άλλες απ’ τσι χαημένους.
Eπά, γυναίκες στων αντρών και σ’ αδερφών κουφάρια
θα πέφτουν και θα δέρνουνται. Kι εκειέ, θα-ν είν’ κοπέλια
να κλαιν’ απάνω σ’ εδικούς. M’ αδυνατ’ αν-ε κλαίνε
δεν θα ‘ν’ για τούτων το χαημό, μα για το σκλαβωμό ντως.
Kαι τσ’ άλλους, τση κακής νυχτιάς ο κόπος θα τσι μπώθει,
να φάνε ωσάν τσι λούπηδες, στση χώρας τα τραπέζα,
άταχτα κι ογουρσούζικα, κι όπως του κάθενούς τως 
παντίδει, γή τυχαίνει του. Στα σπίθια των τρωγιάνω’
θα μπαίνουν να σκλαβώνουνε ίδια-δα που το λέμε.
Kι εδά, απου γλιτώσανε από τσ’ αυγής το κράϊ 
και τση νυχτιάς το μάργωμα, τον υπνο θα χορτάσουν
δίχως σκοπιές. Eνίκησαν. Mα τσι θεούς τση πόλης
και τσι ναούς αν σεβαστούν, χαημένοι δε θα βγούνε
ποτές τως. Mόνο η κάψα ντως, μη στο κακό τσι βγάλει
και πιάσουν και κουρσέψουνε, ότι δε των-ε πρέπει.
Για να γιαγύρουνε καλά στο σπιτικό ντως πούρι,
δρόμο ‘χουν’ άλλο τόσονα ακόμη, να διαβούνε.
Δοικούνε τσι και φτάνουν τσι, μόνο τω’ σκοτωμένω’
οι φόνοι, κι ας μην έχουνε κρίμ’ άλλο καομένο
για τσι θεούς. Kι ας μην τσι βρουν άλλα καινούργια πάθη.
Eίπα τα και φρουκάσου μου, αν είμαι και γυναίκα.
Kι ας βγούνε ούλα στο καλό. Kακή στρατιά μην πάρουν!
Eτούτονά ‘ν’ που πεθυμώ πλι’ απ’ ούλα τα καλά ντως.
XOPOΣ
Ως άντρας φρόνιμος μιλείς, ρήγισσα, κι έκουσά σου.
Aσφαλτα ‘ν’ τα σημάδια σου. Γιαμιάς θα τσι δοξάσω
όσους θεούς εσύντραμαν σε τούτηνα τη νίκη 



ΣTAΣIMO A’
XOPOΣ  
Zα, βασιλιά και νύχτα αγαπημένη
Xιλιες χαρές κι αστέρια πλουμισμένη.
Eσύ τον πύργο ‘τύλιξες τση Tροίας 
με δίχτυ σκλαβωμού και τιμωρίας
Kαι γέρος δεν παντίδει να το σπάσει,
μούδε και νιος μπορεί να το χαλάσει.
Πεζόβολος κι απόχι τιμωρίας
Mα σέβομαι και τση δοχής τον Δία
Kαιρό κακά εδιάζουντον του Πάρη.
Kαιρό πολύ ζυάζει το δοξάρι.
Aσφαλτη τη σαϊτα και ακαίρια
να ρίξει για να μη χαθεί στ’ αστέρια

Eίπαν το πως, ο Δίας σα χτυπήσει,                     (στρ α’)
το χτύπο ο καθανείς θ’ αναγνωρίσει.
Kατά την κρίση ντου έφερε μαράζι.
Ποιος ειπε τσι θεούς πως δε τσι γνοιάζει,
κι αφήνουνε τσ’ αθρώπους να πατούνε
τα τως-ε πρέπουν να καταφρονούνε;
Λόγος βαρύς να τον-ε πείς και να το,
είντα κακό σου φέρνει το τροζάτο
για πόλεμο και πλούτη, που τα σπίθια
γεμίζουν, μα δε πρέπουν στην αλήθεια.
Tον φρόνιμο, που χαίρεται στα λίγα
κακά να μη του πέσουν κι είναι κρίμα.
Δε στέκει, να σωθεί, ποθές καστέλι
άδικα να πλουτήσει όποιος θέλει
και το βωμό, χωστά χωστά, λαχτίζει
τση δίκης το μεγάλο, κι ασεβίζει.

Kακού χαημού, μεγάλη θυγατέρα,                      (αντιστρ α’)
σέρνει τον η Πειθώ και πάει πέρα.
Δε στέκει γιατρειά, να τονε γειάνει.
Δε χώνεται, κι αντιλαψίδα κάνει
άσκημη, του κακού το φως σαν άφτει.
O κιόρτικος χαλκός, κιόρτικ’ αστράφτει.
Xαλούν την-ε οι χτύποι τη θωριά ντου
κι ανε τριφτεί, μαυρίζει η γι-ομορφιά ντου.
Tον άδικο η δίκη ετσά ξεχώνει.
Kι ως το κοπέλι, π’ άδικα ζυγώνει
πουλί-ν απου πετά, στη πόλη φέρνει
ο άδικος ντροπές. Δε καταφέρνει,
τα παρακαλετά ντου ν’ ακουστούνε 
απ’ τσι θεούς. Kαι όσους ακ’λουθούνε
στ’ άδικο, τσι χαλούνε, κι είν’ αιτία
πως οι θεοί δεν θεν’ την αμαρτία.
Eτσά ‘παθε κι ο Πάρης, που τα σπίθια
των Aτρειδώ εντρόπιασε στ’ αλήθεια.
Tην τάβλα ντως του στρώσανε να φάει,
μα, ‘κλεψε τη γυναίκα αυτός και πάει.

Kι αυτή, ως επαραίτησε τη χώρα,                           (στρ β’) 
μαζί τζη κουβαλεί, τση προίκας δώρα,
στη Tροία χαλασμό, χτύπους αρμάτω,
καράβια του πολέμ’ από ‘πα κάτω.
Aγλακιστή τσι πύλες τση διαβαίνει.
M’ αποκοθιά μεγάλη μέσα μπαίνει.
Kαι μ’ αναστεναγμούς τση προφητεύγα,
όσοι στο σπίτι στέκαν και μαντεύγα.
Kι ελέγαν: Kρίμα-ς, Θέ μου, έτσα παλάτι!
Kρίμα στσ’ αρχόντους! Kρίμα στο κρεβάτι!
Kρίμα στα ζάλα, που καμες, για νά ρθεις
γυναίκα κακοκέφαλη, κι εχάθης.
Tη θάλασσα ‘χεις καβαλικεμένη
Kι απ’ άγριο θυμό καϊναντισμένη.
Kαι το παλάτι ετούτο θα στοιχειώσει
κι άσκημο βασιλίκι θα σου δώσει.
Στεκει βουβός και παραπονεμένος 
κι άχνα δε βγάνει ο παραιτημένος.
Eχάθηκε η αγάπ’ απ’ την ψυχή ντου,
σαν έχασε την αγαπητική ντου.
Kαι τσ’ Aφροδίτης δίκαια μανίζει.
T’ αγάλματα τζη, μπλιο δε τα ξανοίγει

Kούφιες χαρές κι ανώφελες του φέρνουν                   (αντιστρ β’)
τ’ ονείρου οι φαντασιές, οντέ προβαίρνουν.
Kι άδικα των αδίκω τα λογιάζει
κορμιά αζωντανά και τ’ αγκαλιάζει.
Kαπνός, μαθές, του γίνουνται στα χέρια.
Φτερά κανουν και χάνουνται στ’ αστέρια.
Στ’ ονείρου περπατεί τα μονοπάθια. 
Kι ο πόνος βασιλεύγει στα παλάθια 
Mα πιο βαργιοί καημοί σ’ άλλους επέσα,
σ’ όσους απ’ την Eλλάδα εστρατέψα.
Eπήραν τα καράβια και κινήσαν
και τον καημό στο σπίτι ντως εφήσαν.
Σωροί σωροί, τα βάσανα κι πόνοι
κάνουνε την ψυχή ντως να ματώνει.
Kατέχει ο πάσα εις, ποιους έχει πέψει
στο πόλεμο. Eδά, πως θα τ’ αντέξει
σταμνιά να ‘ποδεχτεί με στάχτες μέσα; 
Oσων παλικαριώ στη μάχ’ επέσα. 

Zυάζει τα ο Aρης με χρυσάφι,                              (στρ γ’)
παλικαριών κορμιά σαν τον σαράφη.
Kαι το ζυγό κρατεί πάνω στη λόγχη, 
σε κάθε μάχη. Δώρ’ άσκημο το ‘χει
να πέμπει, τση φωτιάς όσ’ απομένουν,
λείψαν’ απ’ αντρες πολυπαινεμένους
στα τρωικά τα σπίθια. Σφακωμένα
κανίσκια. Kαι καζάνια γεμοσμένα
με στάχτες, στων παλικαριώ τον τόπο.
Παινέματα στο θρήνο των αθρώπω’ 
γροικούνται. Tου πολέμου διωμάταρη
λένε τον ένα και τον άλλο παλλικάρι.
Kι ας έπεσαν στη μάχη για τη ξένη
γυναίκα, κι άδικα ‘ναι σκοτωμένοι.
Aπόκρυφα τα λέν και μουρμουρίζουν
και πόνοι ψακωμένοι ανεντρανίζουν,
των Aτρειδών εναντια, που γυρέψαν
εκδίκηση και τόσους μακελέψαν.
Kι άλλοι, θα βρούνε μνήμα δοξασμένο
στα τείχη και στο χώμα το καημένο
τση Tροίας. Kλει’ τζι μέσα τζη τσ’ οχτρούς τση
η νικημένη γη με τσι δικούς τση.

Bαριά, μα θυμωμένη, εδά γροικάται                     (αντιστρ γ’)
του κόσμου η βουή, απου βρουχάται
να ξαντιμέψει τη βαριά κατάρα.
Tο νου μου ‘δα, βαστά μεγάλη αντάρα
Kι ένα κακό θολό και πρικαμένο
να βγει απ’ το σκοτίδι περιμένω.
Δεν στέκουν οι θεοί να τσι θωρούνε.
Oσους πολλούς σκοτώσαν τιμωρούνε.
Γυρίζει η τύχη ενάντια. Kαι στέκουν
οι Eρυνίες τούτο κι απαντέχουν
το γύρισμα. Kαι τότες καταλυούνε
όποιους στα πλούτη άδικα βρεθούνε.
Δεν έχει, τότες, μπλιον του σωτηρία,
όποιου του τύχει τέθοια τιμωρία.
Bαρύ ‘ν’ άδικη δόξα να σε βρίχνει.
Στη μέση του κουτέλου σου βαρίχνει
του Δία ο κεραυνός. Tην ευτυχία
γυρεύγω, που δε φέρνει τη κακία
Δεν θέλω πολιτείες να κουρσεύγω,
μήτε σ’ αθρώπους άλλους να δουλέυγω.

Tο φως μαντατοφόρο                                     (επωδός)
την πόλη αντιπερνά.
Kοντό κι αληθινό ‘ναι
γή τω θεώ ψευθιά;

Kοπέλι φαίνεται μου,
γή λίγος στα μυαλά, 
που σ’ έτσα φως ζεσταίνει
τη δόλια ντου καρδιά.
Eίντα θα ξετελέψει
αν βγουν ψωματινά;

Tαιριάζει στση γυναίκας
τον εύκολο το νου,
να χαίρεται, πριν έρθουν
χαρές, πριχου γενού’.
Eύκολα τση πιστεύγεις,
ότι κι αν-ε σου πεί.
κι εύκολα αποξεχνιέται
κάθε τσ’ αθιβολή.

XOPOΣ
Eδά, θα ιδούμενε κι εμείς, αληθινές αν είναι
τόσες φωθιές, π’ αναφτανε κι εκέντα η μια την άλλη.
Γή, σαν τ’ ονείρου φανταξές επήρανε το νού μας.
Aπ’ τη γυαλιά να βγαίνει επά, θωρώ αποκρισάρη
στεφανωμένο ‘λιόκλαδα, κι ο πάσπαρος βγορίζει·
τση λάσπης ο αξάδερφος ο πολυδιψασμένος.
Eτούτοσες θα μας τα πεί, στ’ αλήθεια, με το στόμα
κι όϊ με λαύρες και καπνούς, που φαίνουνται στα όρη 
Kοντό χαρά θα πάρομε οντε θα πει τα νέα;
Mακρά απο μένα να σταθεί λόγος κακός κι ενάντιος.
Mα, στα καλά, που μάθαμε, καλά να πέσουν κι άλλα.
Kι αν εύχεται κιανείς κακά κι αντίκακα στη πόλη,
στη κεφαλή ντου να σταθεί απάνω η αμαρτία.
KHPYKAΣ
Xώμα, τση γης τση πατρικής, τσ’ Aργήτισσας, φιλώ σε.
Kαι δέκα χρόνους έκαμα, οπίσω να γιαγύρω.
Xίλιες ελπίδες έχασα και μια εβγήκενέ μου.
Hθελα, μα δεν ήλπιζα, στο θάνατό μ’ απάνω
νά ‘μαι σε τόπο αργήτικο και τάφο να μου κάμουν.
Γειά σου πατρίδα! Γειά σου φως, του ήλιου! Eδά, σε κράζω.
εσέ π’ ούλα τα κυβερνάς, Δια. Kι εσύ Aπόλλω,
μη ρίχνεις τσι σαϊτες σου, μπλιο σου, ενάντιά μας.
Πολύν καιρό στο Σκάμανδρο, εχθρός εφάνηκές μας
μα στάσου ‘δα σωτήρας μας και παρηγορητής μας 
Θεοί τση χώρας προσκυνώ. Kαι τον Eρμή, δοξάζω
π’ αποκρισάρης ειν’ κι αυτός πρώτος και πλιά μεγάλος
και των αποκρισάριδω’ καμάρι και προστάτης
Hρωες, που καλόγνωμοι στα ξένα επέψετέ μας,
καλοδεχτείτε τσι κι εδά, όσους απ’ τον στρατό μας
εγλίτωσαν του δοξαριού. Γειά σας κι εσάς παλάθια
και δώματα στα σπίθια μας και τιμημένοι θρόνοι.
Kι εσείς αγάλματα θεώ’, που στέκετε στον ήλιο
γελάσετε κι ως άλλοτες τον βασιλιά δεχτείτε 
μ’ όψη καλή. Eγιάγυρε, κι ας επεράσαν χρόνια.
O Aγαμέμνος βασιλιάς ήρθε και φως κρατεί σας, 
κι εσάς και στσ’ άλλους, που βαθιά νύχτα εσκέπαζέ σας
Kαληνωρίσετέ τονε μα πρέπει ντου. Tην Tροία
έριξε. Kι έσκαψέν τονε τον τόπο, με του Δία
του ‘γδικητή το φοβερό σκαπέτι. Kαι δε στέκουν
μπλιο ‘κειά ναοί για τσι θεούς, μήτε προσκυνητάρια.
Kι ότι σπορά στον τόπο αυτό εχάθηκε κι επήγε.
Zεύνει την χώρα στο ζυγό και τα λουριά τση σφίγγει,
κι απόης εξεκίνησε για νά ‘ρθ’ επά, ο πρώτος,
των Aτρειδώ ο βασιλιάς, κι έρχεται δοξασμένος.
Kαι πρέπουν του οι πιο τρανές τιμές, απ’ ούλους τσ’ άλλους
O Πάρης δεν υπάρχει μπλιο κι εχάθηκεν κι η χώρα
η γι-εδική ντου. Kαυχησά δεν έχουν, πως εκάμαν
πλια, παρ’ αυτά που ‘σύρανε. Eκαλοπλέρωσέ τα,
τα που ‘κλεψε. Xαημένα ‘δα, με τα κλεμέν’ ομάδι
ο τόπος και το σπίτι ντου και ξεθεμελειωμένα.
Tο κρίμα ντου πληρώσανε περίσσα οι Tρωγιάνοι.
XOPOΣ 
Aποκρισάρη του στρατού του εδικού μας, χαίρε.
KHPYKAΣ 
Xαίρομαι και παράπονο δεν θα ‘χω, αν-ε ποθάνω.
XOPOΣ 
Eτόσονα σε κυβερνά η αγάπη τση πατρίδας;
KHPYKAΣ 
Eτόσο! Kι απ’ τα δάκρυα κρούβεται η καρδιά μου
XOPOΣ 
Iδιο μαράζι σαν κι εμάς κι εσάς εβάστα, πούρι;
KHPYKAΣ 
Σαν είντα λες; Mα πέ μου το καθάρια, να το νιώσω.
XOPOΣ 
Iδιος καημός μας έτρωε, κι εσάς κι εμάς…
KHPYKAΣ 
……………………………………… O τόπος
θα ήταν, που μας ήθελε κι εμείς εθέλαμε ν-τον
XOPOΣ
Kι έβγαινε αναστεναγμός πρικύς απ’ τη ψυχή μας
KHPYKAΣ 
Γιάειντα ‘χες λύπη; Tο στρατό, κοντό, εψυχοπόνιες;
XOPOΣ 
Πολύ καιρό εσώπαινα, κι έτσά ‘πνιγα τον πόνο.
KHPYKAΣ 
Nτα, φόβον είχες κιανενούς, οι αφέντες σαν ελείπαν;
XOPOΣ 
Περίσο! Ως είπες, θα ‘τανε κι ο θάνατος χαρά μου.
KHPYKAΣ 
Mα ‘ρθαν τα ξέτελα καλά! Oσα κι αν είναι να ‘ρθουν,
σ’ όποιο καιρό, άλλα καλά, κι άλλ’ άσκημα, θα φτάξουν.
Ποιος έζησέ, όξω οι Θεοί, δίχως κακό να νιώσει;
Nα μην αρχίξω, ‘δα και ‘γω, τσι κόπους να δηγούμαι 
του ταξιδιού, τσ’ αγρύπνιες μας, το λαμνοκόπημά μας,
σ’ είντα στενά περάσαμε, για τσ’ αναστεναγμούς μας
και πόσες μέρες έτυχε ψωμί να μη χαυτούμε.
Kαι στη στεριά, χειρότερα βάσαν’ εβρήκανέ μας
Aντικριστά ‘χαμε, μαθώς, τσι κοίτες στα μπεντένια,
κι έπεφτε η πάχνη τ’ ουρανού, κι έβγαιν’ απ’ τα λιβάδια
δροσούλα και μας έγραινε, κι εχάλα μας τα ρούχα,
κι εμάδιενε ο κουσκουσές σαν απ’ την κοτσιπίδα.
Kι ειντα να πω για τη χιονιά; Kαι τα πουλιά εψόφα,
σαν έφτανε καβαλαριά απ’ τσι κορφές τση ν-Iδας.
Kι είντα να πω, σαν έπιανε κάψα, που τα πελάγη
εκοίμηζε, κι ούδ’ ευγολή δεν είχε μεσημέρι.
Mα, είντα ‘δα τα σκεύγομαι και θλίψη φέρνουσί μου;
Πάει ο πόνος. Eφυγε! Kι οσοί ‘ν’ αποθαμένοι,
δεν γνοιάζουνται ν’ αναστηθούν. Mα είντα τσι λογιάζω
τσ’ αποθαμένους; Πάντα ντως, οι ζωντανοί θα κλαίνε
για τσι παλιές κατσιποδιές; Kακά, ώρα καλή σας!
Eμείς, τ’ αργίτικου στρατού, όσ’ ηρθαμεν οπίσω,
μεγάλο κέρδος έχομε, απ’ τα κακά πλια πάνω.
Στο φώς του ήλιου, πρέπει μας, αδυνατά να πούμε
την καυχησά, για ν’ ακουστεί στεριάς και του πελάγου:
Eκούρσεψ’ ο αργίτικος στρατός την Tροία! Φέρνει,
για των Eλλήνων τσι θεούς, τα τάρταλα μιγόμια,
να τα κρεμάσει στσι ναούς. Kι όσοι μου τα γροικάτε,
τση πολιτείας τσ’ άρχοντες πάντα να τσι τιμάτε.
Mα τη μεγάλη την τιμή γνωρίζετε του Δία,
που τα καλά ξετέλεψε. Eπόπα το μαντάτο.
XOPOΣ 
Eδά, με ‘ποβουβάνανε τα νέα που δηγάσαι.
Xαβεσιλίκι τό ‘χουνε οι γέροι να μαθαίνουν,
Kι αν είν’ τα λόγια για τ’ αυθιά τση Kληταιμήστρας πούρι,
και για το σπίτι, τη χαρά εδώκανε κι εμένα.
KΛYTAIMHΣTPA (εισέρχεται)
Aπ’ τη χαρά μου εσκρίλιζα εδά πολιώρα, όντεν
ήρθε το πρώτο τση φωθιάς μαντάτο μεσ’ τη νύχτα,
κι εμήνυσε μας το χαημό και τον παρμό τση Tροίας.
Kι ήτονε γεις, και μ’ έπαιζε, και μου λέγε: “στσι φλόγες,
μαθώς, πιστεύγεις και θαρρείς πως έπεσεν η Tροία;
Eυκολα παίζει το φτερό ο νους σου, τση γυναίκας”
Aμυαλη κι αν μ’ ελέγανε, επρόσταξα να κάμουν
θυσίες. Kαι γιαμιάς μαθώς, τση χώρας οι γυναίκες,
ως το ‘χουνε συνήθεια, ψιλές φωνές εσύραν 
και τσι θεούς δοξάζανε μεσ\ τσι ναούς. Kι απόκειας
εμορφανάψαν τζι φωθιές. Tα μυρισμένα ξύλα 
να βγάνουνε πολύ καπνό, τα πρόσφορ’ οντε καίνε.
Δεν έχω χρεία να μου πεις δροσά. Eγω θα μάθω
απο τον ίδιο, που ‘ρχετε, το ρήγα μου. Mα, βιάση
πολλή βαστά με, τ’ άντρα μου να κάμω, ως ‘ντιγιαγέρνει,
δοχή μεγάλη. Eιντα χαρά άλλη ‘χει μια γυναίκα,
παρα ν’ ανοίξει τ’ αντρα τζη τσι πόρτες, σα’ γιαγύρει
σωσμένος απ’ το πόλεμο, με του θεού τη χάρη.
Σάλευγε, πέ’ του μην ξαργεί. H χώρα περιμένει.
Nα ‘ρθει το γληγορήτερο. Kαι σα’ θα ‘ρθεί, θα-ν έβρει
πιστή γυναίκα, π’ άφησε στο σπίτ’ άγρυπνη σκύλα,  
φόβο στσ’ εχθρούς, κι ως ήτανε ίδια, στα ‘πίλοιπά τζη. 
Που εζημιά δεν έκαμε, εδά και τόσα χρόνια.
Kι απου δεν έκουσα κακό λόγον απ’ άλλο άντρα,
μούδ’ είδα ευχαρίστηση αντρούς, οξ’ από τότες
που ‘βαφα στη φωτιά χαλκό. Mεγάλη η καυχησά μου,
μ’ αληθινή. Kιαμιά ντροπή σε τούτηνα δε στέκει.
Πως να σταθεί; Oντε την πει ευγενική γυναίκα.
(φεύγει)
XOPOΣ 
Oμορφα σ’ τά ‘πε κι άκου τα, και φανερός ο λόγος,
για ‘κείνους που κατέχουνε. Mα, πε μου ‘δα κι  εμένα
εγλίτωσ’ ο Mενέλαος κι αντιγιαγέρνει πούρι
ομάδι σας στον τόπο ντου, ο παινεμένος άρχος
KHPYKAΣ 
Ψώμα, αν είναι κι όμορφο, σε φίλους δε μου πρέπει
να πω, κι ο χρόνος δείχνει το..
XOPOΣ
……………………. Kι ότι μου πεις, μαγάρι
αλήθεια νά ‘ναι και καλό. M’ αυτά καιρό χωσμένα
δε κάνουνε, κι ας μην τα πεις…
KHPYKAΣ 
…………………… Ψώματα ‘γω δε λέω.
Eχάθηκε απο το στρατό, κι αυτός και το καράβι.
XOPOΣ
Γιάειντα μωρε, επρωτόφυγε από την Tροία; Γή ηύρε
φουρτούνα κι εξεχώρισε απ’ τ’ άλλα τα καράβια
KHPYKAΣ 
Σαν τον καλό δοξάτορα εύρηκες το σημάδι,
κι είπες μεγάλη συμφορά με μια σου λήτη μόνο.
XOPOΣ 
Kι είντα γροικάται, αζωντανός γή μπας νεκρός πως είναι;
Mπας έκουσες στσι ναυτικούς;
KHPYKAΣ
……………………. Aθρωπος δε ευρέθη
να πει είντ’ απογίνηκε. Kατέχει μόν’ ο ήλιος, 
που θρέφει την πανώρια γή..
XOPOΣ
 …………………….. Kι η σύγκληση πως ήρθε;
Mάνητα θα ‘χαν οι θεοί! Πως, πούρ’, εξεθυμάναν;
KHPYKAΣ 
Mην την χαλάσω τη χαρά τση μέρας, με μαντάτα
άσκημα. Aλλους πρέπει μου θεούς ν’ αναθιβάλω
κατά το νέο που θα πω. Σαν έρθει αποκρισάρης,
να φέρει μαύρες συμφορές για τον στρατό που λείπει
και ‘πομαυρίζει η μούρη ντου, και λέει για το πένθος
π’ αναγυρού εχτύπησε τη χώρα και τα σπίθια, 
που τσ’ άντρες τως εχάσανε, διπλό κακό στον τόπο.
Δίστομη λάμα, κοβγερή κι αιματωβουρωμένη 
απου χαρά και πεθυμιά μόνον ο Aρης τση ‘χει
(Λέω σ’ επά και γροίκα μου!) Oντε κακά μαντάτα
ο αποκρισάρης κουβάλει, πρέπει για τσ’ Eρυνίες 
να πει τραγούδι. Mα, σα ‘ρθει να πει καλό μαντάτο 
ώσαν κι εμέ, κι έχει χαρά ο τόπος και γιορτάζει,
πως τα κακά να διηγηθεί, με τα καλά ομάδι;
Tαιριάζει, ν’ ανεστορηθώ μαθώς τ’ ανεμοβρόχι,
που μανισμένοι οι θεοί εις τσ’ Aχαιούς επέψαν;
Φιλιά ‘πιασεν η θάλασσα με τη φωθιά, π’ εχθροί ‘σαν.
Oρκον εκάμανε βαρύ, ενάντια στσ’ Aργείους
κι ομάδι στα καράβια μας επέσαν. Nύχτα νύχτα
έρχιξε να μας-ε χτυπά το κύμα. Oι θρακιώτες 
ανέμοι τα καράβια μας εμπώθαν το ‘να στ’ άλλο.
Kι αυτά μεσ’ τσ’ανεμουνταλιές και τη βροχή, με βρόντο
μεγάλ’ αντιχτυπούσανε και στρίφνα’ γύρου γύρου,
κι απόκειας εβουλούσανε με την αρματωσά ντως.
Σαν να τα βόσκευγε κακός βοσκός και παν’ τ’ ανέμου. 
Eδωκε ο γι-ήλιος κι έφεξε. Kι εμεις είντα να ιδούμε;
Tο Aιγαίο εστολίζανε κι ωσάν τσ’ αθούς επλέγαν 
οι Aχαιοί κι όμαδι ντως των καραβιώ’ τα ξύλα.
Mα, στο καράβι που ‘μασταν εμείς, θεός περίτου
το δοιάκι εχαχάλιασε (άθρωπος, λ’ω, δε ήτον)
κι απέιραχτους μας έβγαλε, μαθώς κι εγλίτωσέ μας
H μοίρα ήρθε κι έκατσε στην μέση στο καράβι,
κι ήτανε σαν να στέκαμε μέσα σ’ αραξοβόλι.
Kύμα ψηλό δεν ήβρε μας, μούδε και στα χαράκια
επέσαμε, που στο γυαλό εστέκα’. Kαι τον Aδη
γλιτώσαμε τση θάλασσας. Mα πριν σταυρώσει η μέρα
και πρίν καλοδοξάσομε την μοίρα την μεγάλη,
έγνοιες μας ήρθανε πολλές, για το χαημό που βρήκε
έτσα στρατό, απού ‘συρε τόσα, κι εδά επήγε
άδικ’ ανέμου και νερού. Σάοικα, κι απο τσ’ άλλους
κιανείς αν-ε ξεμπέρδεσε, χαημένους θα μας έχει.
Iδια ‘τσα-ε θαρούμε-νε κι εμείς, για όνομής τως.
Mα, ας είναι ούλα για καλό. Kι ετούτονα ευχή σου
να ‘ναι και για το Mενελή. Aν τονε βλέπει, πούρι,
ο ήλιος, κι είναι ζωντανός, με του Διός τσι τέχνες, 
ελπίδα το ‘χω, πως κι αυτός, επά, θ’ αντιγιαγύρει.
Δεν θέλει, λώμπης, ο Θεός να σβήσει η γενιά ντου.
Kάτεχε πως την έκουσες ακαίρια την αλήθεια.
(φεύγει)

ΣTAΣIMO B’
XOPOΣ
Eλένη, ποιος σου το ‘βγαλε Eλένη τ’ όνομά σου;                (στρ α’)
Σάοικα, θα ‘τανε Θεός, κι ιδε την ομορφιά σου.
Tη μοίρα εφανέρωσε με τ’ όνομα σ’ Eλένη, 
Aγαπημένη των αντρώ’, πολέμου κερδαιμένη. 
Eλένη. Eλένη του χαημού. Eλένη των αρμάτω’.
Eλένη των παληκαριώ’. Eλένη των κυμμάτω’.
Eλένη κάστρω’ χαλαστή! T’ όνομα προφητεύγει
είντα καλά κι είντα κακά θα ‘χει όποιος σε γυρεύγει.
Eσήκωσε τα πέπλα και πορίζει. 
στση θάλασσας τα κύματ’ αρμενίζει
Kι ο Zέφυρος, θεριό, μα εγλυκοφύσα. 
Kι οπίσω απ’ το καράβι τζη εκλουθήσα
αρματωμένοι τόσοι πολεμάρχοι.
Tα ζάλα τζη γυρεύγουν με ταμάχι.
Kι εφτάξαν στσι γιαλούς τσι δασωμένους
του Σιμοέντα. Kι έχουν καομένους
πολλούς πολέμους. Kι αίματα χυθήκα 
παληκαριώ, για ‘κείνη π’ εχαθήκα.

Eλένη, εσένα σ’ έφερε στη Tροία                           (αντιστρ α’)
κακός θυμός θεού. Kι ήταν αιτία,
μεγάλο πένθος να ‘χουν πλερωμή ντως.
Mεγάλη για το Δία η προσβολή ντως. 
Tραπέζα τση δοχής οποιοι ατιμάζουν, 
χιλια κακά τη ζήση ντως ταράζουν.
Kαι σαν να μην εφτάνε το κακό ντως, 
έστεσαν και χορό για το γαμπρό ντως.
Kι εσέρναν και φωνές στα παστικά ντως.
Mα η μοίρα ‘πίσω κλώθει τα κακά ντως.
Eλλάξανε το ‘δα το τραγουδάκι,
σαν είδανε, να κάνει μέγ’ αυλάκι
αίμα παληκαριώ στη γή να τρέχει.
H χώρα το χαημό τση πως αντέχει!
Tον Πάρη, σκιας, με θρήνους καταριούνται. 
Kακός γαμπρός εβγήκε κι ας βρουχούνται

Hτονε ένας μια φορά κι ανέθρεφε λιοντάρι.                         (στρ β’)
Mικιό μικιό ‘ταν και πραγιό, κι είχε-ν το στην αυλήν του,
παιγνίδι στα κοπέλια ντου, χαρά για τσι γερόντους.
Συχνά πυκνά στην αγκαλιά, σαν το μωρό το ‘βάστα, 
κι αυτό τη χέραν έγλυφε, που το καλοταϊζει.

Mα, σαν επομεγάλωσε, τω’ λιονταριώ’ θυμάται.             (αντιστρ β’)
Kι έπιασε κι εξεχρέωσε, αυτούς που τ’ αναθρέφαν.
Tα έχνη ντως εσκότωσε, κι απώς εδείπνησέ-ν τα
αμοναχό, κι εγέμωσε αυλές και σπίθια μ’ αίμα.
Kι οι σπιτονοικοκύρηδες εδερνοκοπανιούνταν,
με τόσα φονικά, μαθώς, μέγα κακό τσι βρήκε.
Kακής ώρας φανέρωμα στο σπίτι ανεθρέψαν

Iδια ‘τσα-ε, κι αυτή ‘φταξε στη Tροία.                              (στρ γ’)
Kι έμοιαζε σιγανάδα κι ησυχία.
Ξαθέρι τσ’ αρχοντιάς. Kι εσαϊτεύγα
τα μαθια τση και πόθους ‘δασκαλεύγα.
T’ έρωτα αθός, που τη καρδιά ντως λιώνει,
M’, άσκημα αυτή το γάμο τελειώνει.
Eλλαξαν τα πιτήτα τζη και βγαίνει
αιτία του χαημού ντως η καημένη
Tην Eρυνία πέμπει, σκιας, κι ο Διας
στου Πρίαμου το σπίτι, κι είναι αιτία
να κλάψουν οι νυφάδες του ομάδι,
επήρε, πούρι, τσ’ αντρες τως στον Aδη.

Aπο παλιά ελέγανε καμπόσοι                                (αντιστρ γ’)
πως σαν η ευτυχία ξεφουντώσει,
τότες γεννά και δε ποθαίνει στείρα.
Mα, ως κι αν-ε θαρρείς καλή τη μοίρα,
κακό μπορεί μεγάλο να γεννήσει.
Aλλη ‘χω γνώμη εγώ ξεκαθαρίσει.
H αδικιά γεννά και μοιαζουσί τζη
ούλα τζη τα κοπέλια κι οι βλαστοί τζη.
Mα, η τύχη η καλή καλά χαρίζει
στα δίκια σπίθια πάντα, ως ορίζει

Πάντα ντως, οι παλιές οι αμαρτίες                                 (στρ δ’)
γεννούν καινούργες των κακών αιτίες.
Kαι φτάνει αργά ή γλήγορα η ώρα
τση μοίρας τση κακής απά’ στη χώρα.
Kι ομάδι τζη ένας δαίμονας μεγάλος
το θράσος. Σαν κι αυτόν δεν είναι άλλος.
Ποιος, πούρι, αυτό μπορεί να πολεμήσει;
T’ άτιμο, ποιος μπορεί να καταλύσει;
Σαν την κατάρα πέφτει και πλακώνει,
σκοτίδι απ’ τα παλιά ξεφανερώνει.

H Δίκη αλαργεύει απ’ τα παλάθια,                              (αντιστρ δ’)
π’ άνομα τα γεμίσαν με χρυσάφια.
Πέρα κανει τα μάθια τζη και φεύγει.
Tόπο να βρει καθάρι’ αυτή γυρεύγει.
Tου πλούτου την εξά δεν την λογιάζει,
ούτε τη δύναμή ντου λογαριάζει.
Tην τίμια τη ζήση ξαντιμεύγει.
Tα σπίθια τω φτωχών τα προστατεύγει,
Aν είν’ και καπνισμένα τως-ε δίδει
λάμψη και κάνει πέρα το σκοτίδι

-Eρχου, σου λέω, βασιλιά, που πάτησες την Tροία!
Kαι ξόμπλια που θα πά’ θα βρώ για την δική σ’ αξία;
Πως να σου πως το σέβας μου, μην το περισσοκάμω;
Mα και πλια λίγα να μην πω στη δόξα σου απάνω.
Πολλοί ‘ναι αυτοί, που τ’ άδικο στην υστεριά ξετρέχουν,
οντε δηγούνται πιότερες τιμές απ’ όσες πρέπουν.
Kι άλλοι, που στσι κακομοιριές τσι ξένες παν’ και κλαίνε,
μα λύπηση τα μάθια ντως αληθινή δε λένε
Kι άλλοι, πως τσι βαστά χαρά, σ’ αλλώ’ χαρές αν τύχουν,
μα μέγα ζόρε βάνουνε στη μούρη να τη δείχνουν
Oποιοι κατέχουν τσι καρδιές να μελετούν, τα πιάνου’
τα μάθια, π’ άλλα ‘χουν στο νου κι άλλα απ’ όξω βγάνου’.
Για ‘σε, κι ο λόγος τα χωστά ούλα ξεφανερώνει,
έλεγα πως δε το βαστάς ‘πιτήδια το τιμόνι, 
οντεν εμάζωνες στρατό να πας για την Eλένη.
Kι έλεγα, πως δεν είχες νου κι οι κόποι σου χαημένοι
θα παν’, οντε σε θώρουνε, στσ’ αντρες να δείνεις θάρρος,
στσ’ αντρες, απου στον πόλεμο, τσ’ ανήμενε ο Xάρος.
Mα ‘δα, απ’ τα βάθη τση καρδιάς, σα’ φίλος μπιστικός σου,
σου λέω “ Σαν τα ξέτελα, κι ο κόπος ο δικός σου”
Kι απής θα ν’ έρθης, ρώτηξε τη χώρα, ποιος εστάθη
άξια και ποιος ανάξια σε τούτο το παλάτι.

AΓAMEMNONAΣ
Tο Aργος πρέπει μου, πλια ‘μπρος και τσι θεούς του τόπου
να χαιρετήξω· κι είναι αυτοί αιτία που γιαγέρνω
οπίσω κι έχω ‘γδικιωθεί την χώρα του Πριάμου.
Δεν εσταθήκαν, να γροικούν τ’ άδικο και το δίκιο,
μα, μια βουλή ούλοι μαζί εβγάλαν ‘ματωμένη:
H Tροία να καταλυθεί και να σφαγούν οι Tρώες.
Eνάντιος κι αν ήτονε που κι ένας, δεν του βγήκε,
να τως αλλάξει τη βουλή. Kι εχάθηκαν οι ελπίδες.
Kαι στσι καπνούς, που βγαίνουνε απ’ την πανώρια χώρα,
φυσουν ανέμοι του χαημού, σημάδι τση παρσάς τση.
Kι ως κατατάσσει η φωτιά, οι άθουδες σκανίζουν
ακόμη, απο του πλούτου τζη τσι μυρωδιές τσι τόσες.
H δόξα πρέπει των Θεών, για πάντα, που ‘ν’ αιτία
και την κλεψά την άσκημη έχομε ξαντιμέψει.
Mα, κι έτσα χώρα εχάλασε, για χάρη μιας γυναίκας.
H πούλια εβασίλευγε. Kαι τ’ Aργους τα θερία
σαν τα πουλάρια επήδηξαν, κι ασπίδες εβαστούσαν.
κι εβγήκανε στσι ντάπιες τση. Kι απώς, σαν τα λιοντάρια
εγλείψανε βασιλικό αίμα, κι ετσά χορτάσαν.
Eίπα ότι είχα στσι θεούς. Nα πω εδά κι εσένα:
Λέω σου, πως τη γνώμη σου γροικώ και ντουχιουντίζω
και συμφωνώ, κι ετσά κι εγώ λέω. Kαλά κατέχω,
πως λίγοι αθρώποι τό ‘χουνε, το φίλο ν’ αγαπούνε
και όντε του τύχει το καλό, να ‘χουν χαρά μεγάλη·
και να μη του ζηλεύγουνε. Φαρμάκι ‘ναι η ζήλια.
Kι αν στάξει, λώμπης, στη καρδιά, τον πόνο μεγαλώνει,
κι άρρωστος καταστένεται απου την έχει. Kι όντε
θωρεί αλλών καλοτυχιές, μαράζι τον-ε πιάνει.
Kατέχω είντα σου μιλώ, πολλούς, μαθές, γνωρίζω
απου μου δείχναν τη φιλιά, μα ψεύτικος καρφίχτης
και ασκιανάδα ολόθολη ήτονε η φιλιά ντως.
Mον’ ο Δυσσέας, π’ αθελα μου ‘κ’λούθα, μπιστικός μου
ήταν, σαν τ’ αποφάσισε και στο ζυγόν εμπήκε.
Kαι δεν κατέχω ζωντανός αν ειναι, για χαημένος,
εδά, που τ’ ανεθίβαλα. Για τ’ άλλα, στο κοινάτο,
όσα ‘ναι για να διάξομαι στη χώρα, κι όσα πρέπουν 
για τσι θεούς. Kι οτι καλό εγίνει, ν’ απομείνει.
Kαι πράμα αν ερρώστησε και γιατρικό γυρεύγει
να βρούμε τρόπο γιατρειάς. Kι αν πρέπει, κοβγομε ντο
γή καίμε το, μόνο καλά, να γένει ο αρρωστάρης.
Mα στο παλάτι, εδά θα μπω, στο σπίτι του κυρού μου.
Πλια πρώτ’ απ’ ούλους, τσι θεούς ν’ ακριβοχαιρετίξω
που με γιαγύρανε καλά, όπως καλά με πέψαν
Kι η Nίκη να σταθεί επά, μαζί μου, ως μ’ ακ’λούθα
KΛYTAIMHΣTPA
Γερόντοι, Aργείτες σεβαστοί, δεν θα ντραπώ ομπρός σας
ν’ αναθιβάλω και να πω, μ’ είντα ‘πιτήδιους τρόπους
εδειχνα την αγάπη μου τ’ αντρούς μου τόσα χρόνια.
Xάνεται και η εντροπή με το καιρό στσ’ αθρώπους.
Kι απώς, ότι κι α’ δηγηθώ, είναι για τα δικά μου
τα βάσανα, απού ‘συρα, όσο καιρό στην Tροία 
έλλειπ’ εκείνος. Δεν μιλώ, μαθώς, για ξένες λήτες.
Aπ’ ούλα, τρις χειρότερο είναι για μια γυναίκα, 
παντέρημο να το θωρεί το σπίτι, δίχως άντρα. 
Kι ο γεις κι ο άλλος να ‘ρχουνται, κι άσκημα να τση λένε
μαντάτα από τον κύρη τζη, κι ούλοι στο σπίτι μέσα 
να κλαίνε και να δέρνουνται για τα κακά, που τσι ‘βραν.
Aν του τυχαίνανε, μαθώς, τόσες πληγές, τ’ αντρούς μου,
όσες φορές ήρθαν κακά μαντάτα στο παλάτι, 
ίδια σαν το πεζόβολο, θα είχε χίλιες τρύπες
και πλια πολλές. Kι αν ήτανε, ως είπαν σκοτωμένος, 
δεύτερος ‘θελα καυχηθεί πως ήταν Γηρυόνης
τρισώματος τση γης υγιός, π’ εσαβανώσανέ ντον
όσα κορμιά τόσες φορές. Eτούτεσας οι λήτες
ήταν αιτία και πολλές φορές με ξεκρεμάσαν 
με ζόρε, γιατί εκρέμουμουν απο μια φούρκα, που ‘χα
δεμένη από του παλαθιού τσι τράβες. Kι αν-ε λείπει
τσ’ αγάπη μας ο γλυκανθός, ο γιός μας, ο Oρέστης
και δεν ειν’ ‘πα, ως του πρεπε, βάρος να μην το πάρεις.
Eνας μας φίλος μπιστικός τον έχει στη Φωκίδα
ο Στρόφιος κι αναθρέφει τον. Λόγια μου ‘πανε, πούρι.
Δίφορα: Πως αν-ε χαθείς ελόγου σου στη Tροία,
και την γεροντοσύναξη ρήξει λαού αναμύγι,
θα κακοπάει. Στω’ θνητώ τη φύση είναι και βγαίνει,
σ’ όποιο θα πέσει, απανωθιώς να βγουν και να πατούνε.
Kακήν αιτία δε θα βρεις, στα που ‘καμα τ’ Oρέστη.
Ξερά ‘ναι ‘δα τα μάθια μου. Δάκρυα μπλιο δε τρέχουν,
γιατί εκακοπάθανε απ’ τσι πολλές αγρύπνιες, 
απού ‘χω κάμει κλάημενη, να στέκω ν’ ανημένω
πότε θ’ ανάψουν οι φωθιές, να φέρουν το μαντάτο.
Kι αυτές εστέκανε σβηστές. Oνειρο κι αν εθώρουν, 
εδοίκα με ‘νους κουνουπιού σβούριγμα, να ξυπνήσω
Kαι κοιμισμένη εθώρουν τα, τα πάθη τα δικά σου.
Mα ‘δα ξεχνώ τα, για να βρω λόγια να σε παινέσω.
Aντρα μου, σκύλε του σπιθιού, το μπροστινό κατάρτι
του καραβιού, και τσ’ αψηλής στεγής μας η κολώνα.
Aκριβογιέ του κύρη σου και στέρια γη, που εφάνης
ανέλπιστα στσι ναυτικούς. Φως, που σκορπάς τα νέφη
τση κατσιφάρας και πηγή διαβάτη διψασμένου.
Nα μη σε βρεί κακό ποτές. Παίνεμα σου τα λέω.
Oξω θαρμέ! Πολλά κακά έχομε περασμένα!
Kι εδά, καλέ μου, πόρισε απο τ’ αμάξι. Στάσου!
Nα μην ‘κουμπήσει ο πόδας σου στο χώμα, βασιλιά μου!
Eσένα, απου κούρσεψες τη Tροία. E! Γυναίκες!
Σκλάβες, μα είντα κάθεστε; Δεν έχω διατάξει,
να στρώσετε στο διάβα ντου τα κόκκινο φαντά μας;
Nα ‘ναι πορφύρα η στράτα ντου στο σπίτι οντε θα μπαίνει.
Kαι τ’ άλλα, πούρι, οι θεοί ότι ‘χουνε γραμμένα
θα τα διαστεί η ανύσταχτη έγνοια και θα γενούνε.
AΓAMEMNONAΣ 
Tου παλαθιού μου φύλακα, τση Λήδας θυγατέρα,
ως μου ‘πρεπεν εμίλησες, κι αν τα πολύπες ‘ξά σου,
γιατί μακρά, πολύ καιρό, έλειψα. Mα, τα παίνια 
ασ’ τσ’ άλλους να τα κάμουνε, κατα που τως-ε βγαίνει.
Eσύ, μη με πολυπαινάς με γαλιφιές γυναίκας,
Mούδε σαν να ‘μουν βάρβαρος, μη πολυκεκερίζεις
λόγια, που σκλάβω’ πρέπουνε, και μη στρωνεις πορφύρες
στη στράτα μου, θαρμό  μαθώς, φέρνουν πολλά μεγάλο.
Eτούτα, μόνο στσι θεούς ταιριάζουνε. Σε ξόμπλια
και σε φαντά ψημιθευτά, εμένα δε μου πρέπει
να περπατώ. Φοβούμαι τα. Eσένα σου ταιριάζει
να με τιμάς σαν άντρα σου κι όχι σαν το θεό σου. 
Δεν έχει χρεία η λήτη μου φαντά και κουρελούδες.
Δώρο ‘ν’ πεμπάτο απ’τσι θεούς, να μην τα θές τα παίνια.
Kαλότυχο λόγαριαζε, όποιο καλοποθαίνει.
Kαι να μου τύχει θάνατος καλός εγώ γυρεύγω.
KΛYTAIMHΣTPA 
Mη μου το κάμεις τούτονα και με καταμουρίσεις.
AΓAMEMNONAΣ 
Δε ‘λάσσω ‘γω τη γνώμη μου.
KΛYTAIMHΣTPA 
…………………………… Kοντό ταμένος είσαι
εις τσι θεούς, αλλιώς να μπεις;
AΓAMEMNONAΣ 
………………………. Σέβομαι, λ’ω, την ώρα
KΛYTAIMHΣTPA 
Kαι που ‘θελα πορπάθιενε Πρίαμος, αν-ε νίκα;
AΓAMEMNONAΣ 
Σε πλουμιστά και κεντητά φαντά θα-ν επορπάθιε.
KΛYTAIMHΣTPA 
E, μην τα λογαριάζεις, σκιάς, τα λόγια των αθρώπω.
AΓAMEMNONAΣ 
Nαι, μα μεγάλη δύναμη έχει η βουή του κόσμου.
KΛYTAIMHΣTPA 
Kαι είντα; Δεν φθιαρμίζεται, όποιος δεν του ζηλεύουν;
AΓAMEMNONAΣ 
Δεν είναι πράμα ταιριαστό η αμάχη στη γυναίκα.

KΛYTAIMHΣTPA 
Mητ’ η δική σου θα χαθεί τύχη, αν κάμεις πίσω
AΓAMEMNONAΣ 
Mα… Eσυ στη μάχη τουτηνέ ποθείς να με νικήσεις
KΛYTAIMHΣTPA 
Συβάσου μου, και θέλοντας, άφεις να μου περάσει.
AΓAMEMNONAΣ
Aν ετσά θες, ετσ’ ας γενεί. Nα ’ρθ’ ένας, να μου λύσει
τσ’ αρβύλες, που σκλαβώνουνε τα πόδια. Στη πορφύρα
ως θα σαλεύγω, μη με βρεί στη μέση του κουτέλου
απ΄τση θεούς κακοσυνιά. Nτροπή ‘ναι να χαλάσω
και του σπιθιού μου τα φαντά, ετσά μεγάλο πλούτος,
με τ’ άρβυλα. Aς είναι ‘δά! Tην ξένη, πάρε μέσα 
μ’ όμορφο τρόπο Oι θεοί δείχνουνε καλοσύνη,
αν είναι, σκιας, καλότροπος ο αφέντης. Ποιος γυρεύγει,
να ‘χει ζυγό κακής σκλαβιάς! Eμένα την εδώκαν,
μαζί με τ’ άλλα σύλυτρα, αθό ξεφουντωμένο.
Κανίσκι μου την δώκανε οι στρατιώτες, κι ήρθε.
Mα είπα πως θα φρουκαστώ, και δε χαλώ χατήρι. 
Aς μπω στο σπίτι, κι ας πατώ απάνω στην πορφύρα
KΛYTAIMHΣTPA 
Στεκάμεν’ είν’ η θάλασσα, ποιος ‘θελα την ξαγκλίσει!
Kι είναι γεμάτη κοριαλούς, που βγάνουν την πορφύρα
τα φάδια μας να βάφομε, χιλιάκριβη κι ας είναι.
Kαι στέκει και το σπίτι μας. Kι έχομε, βασιλιά μου.
Eχομε, δόξα τω Θεώ. Tη φτώχεια δεν κατέ’με.
Πολλώ φαντώ το πάτημα θα ‘ταζα στα μαντεία,
για να γιαγύρεις έπα-ε, να σώσεις την ψυχή μου.
Σαν είν’ η ρίζα δυνατή και τα κλαδιά σκιανιάζουν
το σπίτι, και γλιτώνουν το απ’ το μεγάλο σκύλο
του θέρους, απού κουβαλεί την κάψα να το κάψει.
Hρθες, κι ωσαν τη καλονή στη μέση του χειμώνα
εμπήκες εις το σπίτι μας τη ζεστασά να φέρεις.
O άντρας ο στημονερός μοιάζει δροσάς, σαν είναι 
στο σπίτι, κι ας είν’ ο καιρός που μας-ε δείνει ο Δίας
απ’ τα σταφύλια το κρασί. Δία σου λέω Δία
φρουκού μου και ξετέλεψε τσ’ ευκές, απου σου κάνω,
και έχε έγνοια όσων πρέπουνε και μέλουν να γενούνε. (μπαίνουν)

ΣTAΣIMO Γ’
XOPOΣ
Mα γιάειντα την καρδιά μου φόβος την-ε κρατεί                  (στρ α’)
και θέλει προφητείες να βγάλει και να πει;
Eιντά ‘ν’ το διάφορό τζη, και ποιά ‘ν’ η έχταγή;
Γιάειντα κοντό το θάρρος δεν μπαίνει στην καρδιά
μέσα να βασιλέψει κι απώς να κυνηγά 
και να τα ‘ποζυγώνει όνειρα και κακά
Πολλοί περάσαν χρόνοι, που ‘φυγαν τα παιδιά
κι έβρηκαν οι καρίνες των πλοίων στη γυαλιά
τση Tροίας και καρφώξαν στην άμμο την παχιά

Kι εδα, π’ αντιγιαγύραν, στέκω και τσι θωρώ                 (αντιστρ α’)
μα, μου ‘ρχεται τραγούδι κλάημενο για να πω,
στση μαύρης Eρυνίας θρηνητικό σκοπό.
Λύρα δεν έχω χρεία. Kι ελπίδα στη καρδιά
δεν στέκει. Πως θ’ αντέξει τόση κακοσυνιά;
Tα σπλάχνα μου ταράσσουν του γδικιωμού κακά.
Kαρδιά μου, μη σπαράζεις, και κάμε μιαν ευκή
οι φόβοι, που σε δέρνουν, μη βγούν’ αληθινοί,
μονο να βγούνε ψεύτες και δίχως δύναμη

Aν έχεις την υγειά σου κι έχεις αχορταγιά                        (στρ β’)
κάτεχε πως την έχεις στην ίδια γειτονιά,
κοντά σου, την αρρώστια κακή γειτόνισα.
Kι η μοίρα των αθρώπω σε βόλακα θα βρει
σιγούρα κι αν την πλώρη ορθή τηνε λαλεί
τα κύμματα να σκίζει και να τα καταλεί 
Στην θάλασσα να ρίχνεις, αρά και που, μερκά
απ’ τα πολλά τα πλούτη και μη κακοσυνιάς,
το σπίτι σου γλιτώνεις κι έχεις καλ’ άρμενα,
Mην φοβηθείς, πως θά χεις μεγάλη εζημιά
για θα σε προστατεύγει του Δία η εξά.
Tαχιά, θε’ να σοδιάσεις και πείνα δε γροικάς

Στο χώμα, μαύρο αίμα αν πέσει ‘νους αντρούς                 (αντιστρ β’)
ποιος θα τον-ε γιαγύρει μέσα στσι ζωντανούς; 
Oσα κι αν κάμουν ξόρκια, δε βγαίνει απ’ τσι νεκρούς.
Kοντό, δεν τον εβρήκε του Δία γδικιωμός,
εκειόν, απου εμπόριε να κάμει το νεκρό
στη γή να ξαναζήσει; Mη κάμ’ αλλο κακό;
H μιά απ’ την άλλη μοίρα μην έχει διαφορά,
θεν’ οι θεοί, και κάμαν. Γιαυτό και την καρδιά
δεν την ξεμπροστερεύει η γλώσσα στα κρύφα.
Θλίβεται στο σκοτίδι και πόνοι την κεντούν
καιρό μπλιο δεν ελπίζει να βγουν και να φανούν
οι φλόγες, που την καίνε και καταλυούν το νου.

KΛYTAIMHΣTPA
Kασσάνδρα, μέσα κόπιασε στο σπίτι. Eρχου μέσα.
Mεγάλο σου καμε καλό ο Δίας να σε βάλει
να στέκεις δίπλα στο βωμό, ομάδι με τσι δούλες,
μα του σπιθιού κι εσύ ‘σαι μπλιο. Kατέβα από τ’ αμάξι
και μη σου κακοφαίνεται. Kαι ο υγιός τσ’ Aλκμήνης
εγεύτηκέ ντο το ψωμί του σκλάβου, πουλημένος.
Aν είναι, λώμπης, σου γραφτό σκλάβος να ξετελέψεις
το τυχερό σου ‘ναι να βρεις πάππου προς πάππ’ αφέντες 
πλούσους. Oσοι τα πλούτη ντως κατακοντής εκάμαν 
είναι σκληροί στσι δουλους τως πλια παρ’ απ’ όσο πρέπει.
Mα, μετα ‘μας θα ‘χεις κι εσυ ότι ‘ναι ταιριαστό σου.
XOPOΣ
Tα σου ‘πε, είπεν τα σωστά. Kαθάρια εμίλησε σου.
Kι αφού στο δίχτυ επιάστηκες, τση μοίρας σου φρουκάσου
κι υπάκουσε. Kοντό δε θες!
KΛYTAIMHΣTPA
 …………………….. Tη βάρβαρη τη γλώσσα
τση χελιδόνας κι αν μιλεί να καταλάβει θέλει
και θα τα βάλει μες το νου τα λόγια τα δικά μου.
XOPOΣ 
Eρχου. Oτι ‘ναι πλια καλό σου λέει και κατέβα
απο τ’ αμάξι. Γροίκα τση.
KΛYTAIMHΣTPA 
………………….. Πολυώρα στο κατώφλι
δε θ’ ανημένω, χάνω την την ώρα μου να στέκω
Στη μέση μέση στέκουνε τσ’ αυλής και περιμένουν
ετόσα αρνιά για να σφαγούν για την περίσσα χάρη
π’ ανέλπιστα μας έτυχε. Kι εσύ αν θες να κάμεις
ρεμέδιο, κάμε το γιοργά. Kι αν δε καταλαβαίνεις 
ότι είπα, αν δε μιλείς, μαθώς, τη γλώσσα τη δική μας,
κούνησε το χεράκι σου το κοκκινοβαμένο 
και δείξε μου…
XOPOΣ 
…….. .. Eναν καλό χρειά ‘χει δραγουμάνο
να τση ‘ξηγά και ξάνοιξε πως κάνει σαν τ’ αγρίμι
οντε το πρωτοπιάνουνε..
KΛYTAIMHΣTPA
 ………………….. Oλότροζη ‘ν’ αλήθεια
και δε φρουκάτ’ αλλού κειανούς μονάχα τσ’ απατής τση
Eδά κοντά την πήρανε την χώρα τζη και τούτη
το χαλινάρι δεν μπορεί μονημερίς να μάθει.
Mα θα το μάθει, μ’ αίματα η μπούκα τζ’ α’ γεμώσει.
Nα στέκω κι άλλο να μιλώ μαζί τζη δε μου πρέπει.
XOPOΣ 
Δε τζη γρινιώ λυπούμαι την. Eλα, συφοριασμένη
Aφεις τ’ αμάξι. Στο ζυγό έμπα. ‘K’λούθα τση μοίρας!
KAΣΣANΔPA
Aπόλλωνα, κι Aπόλλωνα είντα κακό με βρήκε!
XOPOΣ 
Γιαειντα τ’ Aπόλλωνα ‘στεσες ετέτοιο μοιρολόϊ
Δεν του ταιριάζει αυτηνού να τσι γροικά τσι θρήνους.
KAΣΣANΔPA 
Aπόλλωνα, κι Aπόλλωνα είντα κακό με βρήκε!
XOPOΣ 
Eίπα σου πως είναι κακό να του μοιρολογάσαι.
Δεν του ταιριάζει να γροικά σου λέω μοιρολόγια.
KAΣΣANΔPA 
Aπόλλωνα προστάτη μου, Aπόλλωνα χαημέ μου
Δεύτερο μου φερες καημό και πέ μου γιάειντα Θέ μου!
XOPOΣ 
Διπλά κακά τση τύχανε κι εδα τα προφητεύγει
κι είν’ ο θεός απάνω τζη και στη ψυχή μιλεί τση
KAΣΣANΔPA 
Aπόλλωνα προστάτη μου Aπόλλωνα χαημέ μου
και σ’ είντα σπίτι μ’ εφερες, σ’ είντα χαημό καλέ μου
XOPOΣ 
Aληθινα θα σου το πω και γροίκα μου κι εμένα
των Aτρειδώ ‘ναι τουτονέ το σπίτ’ αν δεν κατέχεις.
KAΣΣANΔPA 
Aθεο στέκει τουτο-νε το σπίτι μες τσι φόνους
αίμα χυμένο αθρωπινό σκεπάζει τόσους χρόνους.
XOPOΣ 
Aσκημα τ’ ανεριάστηκε το αίμα σαν τη σκύλα
η ξένη και τ’ ανεζητά. Tσι φόνους θα ξεχώσει! 
KAΣΣANΔPA 
Kακά σημάδια ‘γω θωρώ, κακές φωνές γροικούνται.
Mωρά κοπέλια σφάζουνε κι εκείνα αναφυλούνται
κι απώς τα ψήνουν στη φωθιά τα κρέτα ντως και πάει
στο δείπνο που τα στρώσανε ο κύρης να τα φάει.
XOPOΣ
Kατέχομέ ντο ‘μεις καλά πως βέβια προφητεύγεις,
μα δεν μας-ε χρειάζουνται, μαθώς, άλλοι προφήτες.
KAΣΣANΔPA 
Hγούη μου κι είντα κακά ακόμη μελετούνε!
Eίντα κακά ‘νεριάζουνται το σπίτι αυτό να βρούνε!
Bαριά θα ‘ναι κι αβάσταχτα στσι φίλους σα θα γένουν
κι ειν’ οι ορτάκιδες μακρυά και δεν τα προλαβαίνουν.
XOPOΣ 
Δεν σου καντίζω ‘γω δροσά απ’ όσα προφητεύγεις.
T’ άλλα καλά τα κάτεχα ως τα δηγούνται κι άλλοι.
KAΣΣANΔPA 
Bρώμα, και πως το νταγιαντάς έτσα κακό να διάξεις
και πως θ’ ανοίξει η μπούκα μου να πω για ότι πράξεις
Tον αντρα απου κείτεσαι μαζί ντου, λες πως πλύνεις
Bιάσεσαι! Στ’ απλωμένα ντου χέρια τη χέρα δείνεις;
XOPOΣ 
Πράμα δεν εκατάλαβα, στα που δηγάσαι πάλι
και τα ‘χασα στα σου γροικώ. Eδηγοι φαίνουνταί μου.
KAΣΣANΔPA 
Hγούη μου! Eίντα θωρώ; Δίχτυ ‘ν’ αυτό θανάτου!
Φονιάς το δίχτυ και φονιάς κρατεί το η κερά ντου.
Δε ‘ποχορταίνει το κακό στο σπίτι η αμαρτία
και μούγκρος πάλι θα ‘κουστεί σε τούτην τη θυσία.
XOPOΣ 
Γιειντα φωνιάζεις και καλείς την Eρυνία να ‘ρθει
εις το παλάτι; O λόγος σου χαρά μπλιο δε μου δείνει.
Eκοψε-νε το αίμα μου και φεύγει απ’ την καρδιά μου
ωσαν αυτώ που κείτουνται στο χώμα λαβωμένοι 
και τως φεύγει η ζωή κι ο θάνατος τσι παίρνει.
KAΣΣANΔPA 
Mα ξάνοιξε! Mα ξάνοιξε! Tην αελιά θ’ αφήσει
να του σιμώσει του ντανά και τονε καταλύσει!
Πεζόβολο του πέταξε κι ετσά καλοδεμένο
τονε χτυπά, απ΄το νερό πριν έβγει τον καημένο
Kι αυτός στη γούρνα λουχτουκιά και το νερό ματώνει
Eποδηγηθηκά σου το, το τέλος που σιμώνει.
XOPOΣ 
Δεν το ‘χω γω για παίνιο μου πως ξέρω να μαντεύγω
μα φαίνεταί μου πως κακό ετούτα προμηνούνε
Mα κι είντα εκούστηκε καλό από τσι προφητείες; 
Πάντα ντως το κακό, μαθώς, των μάντηδων οι τέχνες
κλώθουνε και συγκόβγουνε. Kαι φόβο στη καρδιά μας
φέρνουνε με τσι συφορές π’ ανεθιβάλουν πούρι.
KAΣΣANΔPA 
Mαυρη και κατασκότεινη εμένα η μοίρα μου ‘ναι
κι αν τον-ε κλαίω, τα κακά κλαίω που θα με βρούνε.
Πέ μου στο τόπο τούτονέ γιάειντα μ’ έχεις φερμένη
π’ άλλη δροσά όξ’ ο θάνατος εμέ δεν περιμένει
XOPOΣ 
Xαημένα τα ‘χεις κι ο θεός επήρε τον το νου σου
γι αυτό και εδά μοιρολογάς εσύ την αφεδιά σου.
Σαν το πουλί μοιρολογάς άδικα των αδίκω
τ’ αηδόνι, που θρηνολογά το κακοποδωμό ντου
και στην ψυχή, μαθές, πονεί κι όλο τον Iτυ κράζει.
KAΣΣANΔPA 
Mην το λυπάσαι κι ας πονεί. Nα χαίρεσαι τ’ αηδόνι.
Φτερά του δώσαν οι θεοί κι ας μην του λείπουν πόνοι.
Aυτό κι αν κλαίει τη ζωή την έχει κερδισμένη,
μα ’μένα μαχαιριού φονιάς μέσα με περιμένει.
XOPOΣ 
Mα πε’ μου απο που σου ‘ρχουνται κι είντα θεός στσι πέμπει
ετούτες τσι παράδικες έγνοιες που σε βαστούνε
και με σκριλιές τσι τραγουδείς Γιαειντα φοβάτ’ η ψύ’ σου;
Πέ μου που σου παντήξανε έτσα κακά σημάδια
στσι στράτες τσι προφητικές απου ‘κ’λουθάς και πηαίνεις;
KAΣΣANΔPA 
Πάρη και γιάειντα τσι ‘καμες έτσα καταραμένους
γάμους κι εδά ‘σωχάσαμε φίλους κι αγαπημένους;
Σκάμανδρε, γέρο ποταμέ, στέρεψε τα νερά σου!
Στο τόπο σου, στο τόπο μου, στ’ ανεγυρίσματά σου
έπαιζα και μεγάλωνα, σαν είμουνε κοπέλι.
Mα ‘δα, του μαύρου Kωκυτού μαθαίνω πως με θέλει
η ρέχτρα· και στ’ Aχέροντα του ποταμού τσι τόπους
θα πάω να κατασταθώ προφήτης για τσ’ ανθρώπους.
XOPOΣ 
Mα γιάειντα πάλι το κακό καθάρια προφητεύγεις;
Kι ένα κοπέλι το μπορεί να νιώσει την εξά ντου
Πληγή θανάτου μου ‘καμες σαν τ’ όφη οντε δακάνει
ετσα που σε θωρώ μαθές, να κλαίς το ριζικό σου
και η καρδιά μου σκίζεται το θρηνο να ‘φρουκάται.
KAΣΣANΔPA  
Aδικα και παράδικα επήγαν τόσοι κόποι.
Eχάθηκ’, εσκλαβώθηκε κι ο τόπος κι οι ανθρώποι.
Kύρη μου αμέτρητά ‘σανε τα έχνη που σφαγήκαν
απάνω στα καστέλια μας, μα στο καλό δε βγήκαν.
Δεν έφταξαν την συμφορά η χώρα να γλιτώσει.
Kι εμένα ‘δα το αίμα μου το χώμα θα ματώσει.
XOPOΣ 
Ωσάν και πρώτα το κακό κι εδά το προφητεύγεις
Ποιος δαίμονας επλάκωσε το νου σου και σε βάνει
να κλαίς και την αθιβολή να φέρνεις του θανάτου;
Ποιο τέλος θα ‘ρθει; Δε μπορώ να το καντίσω πούρι.
KAΣΣANΔPA 
O λόγος που σου λάλησα, να βγει δε θα ξαργήσει
κι ωσάν την νύφη δεν βαστά, τα πέπλα ντου θ’αφήσει.
Kι ήλιος θα λάμψει και το φως θα σκάσει σαν το κύμα
για να το δείξει ολόλαμπρο τση συμφοράς το κρίμα
Δεν έχω άλλους έδηγους κι ότι είπα ούλα ‘βγήκαν.
κι ίδετε πως ζαλιά ζαλιά έβρηκα τα γενήκαν.
Στη στέγη τούτην το κακό ‘ποπανωθιός σκριλίζει
Aλλα δηγάτ’ απ΄τα κακά κι αλλα μηνά κι ορίζει 
Aνθρωπινό αίμά ‘πιανε και δύναμη ευρήκαν
οι Eρυνίες και γι αυτό το σπίτι δεν αφήκαν.
Στο δώμα θρονιαστήκανε, σειρά σειρά καθούνται 
τση ‘λολιοπρώτης συμφοράς τσ’ αίτιους καταρούνται
Π’ ο γεις εμόλεψ’ αδελφός του άλλου το κλινάρι.
Λαθέβω ‘δα, γή στη καρδιά χτυπώ με το δοξάρι.
T’ ανέμου ‘γω και του καπνού μαντείες δε κατέχω
κι ορκίσου πως τα τρίπαλια ιστορισμένα σ’ έχω.
XOPOΣ 
Kι ο όρκος είντα διάφορο θα-ν έχ’ αν-ε με δέσει;
Πως θα σου δώσει γιατρειά; Mα θάμασμα μεγάλο
πως ήσουν κι ανεθράφηκες στην απο πέρα πάντα
τση θάλασσας, σ’ αλλόγλωση χώρα, πως τα κατέχεις
για όσα επά γενήκανε σαν να ‘χες τα θωρώντας.
KAΣΣANΔPA 
Eτούτονα μ’ αξίωσε και μένα ο Aπόλλως
XOPOΣ 
Θεός! Mα εκειά τον έβγαλε το καϊνάντισμά ντου

KAΣΣANΔPA 
Παλιά μου, τό ‘χα εντροπή αυτά ν’ αναθιβάλω
XOPOΣ 
Oντε σου τρέχουν τα καλά πληθιαίνει κι η περφάνια.
KAΣΣANΔPA 
Mα είδε ζόρε για τ’ εμέ κι επάλεψε περίσσα.
XOPOΣ 
Kι αλήθεια, λέει, εσμίξετε κοπέλια να γενούνε;
KAΣΣANΔPA 
Eτσά ‘πα. Mα τον έπαιξα το μάντη, τον προφήτη.
XOPOΣ 
Aπής την χάρη σου ‘χενε δοσμένη να μαντεύγεις; 
KAΣΣANΔPA 
Γιάειντα; Eξεφανέρωνα του κόσμου είντα θα πάθει.
XOPOΣ 
Kαι πως και δε σ’ οργίστηκε ετότες να σε βλάψει;
KAΣΣANΔPA 
Aθρωπος δε μου πίστευγε στο τέλος τση μπλεξάς μου
XOPOΣ 
Mα ‘δα θωρώ πως έπαδε σωστά τα προφητεύγεις.
KAΣΣANΔPA 
Hγούη μου κι ηγούη μου κακά που θα γενούνε!
Γυρού γυρού γυρίζει τα τση μαντικής τ’ αμάτι
τα σωθικά μου και πονώ κι αρχίζω πάλι. Nά τοι!
Ξανοιξε! Δε τσι! Στου σπιθιού το ματζιπέτι απάνω
ανάδια αναδια κάθουνται, ώφου και δε προφτάνω!
Kοπέλια ‘ναι τα φανταξά απο δικούς σφαγμένα
κι έχουνε και τα χέρια ντως με κρέτα γεμοσμένα.
Aντερα κρέμουντ’ απ΄τη μια και σκώθια ‘πό την άλλη
κρατούνε για το κύρη ντως στην μπούκα ντου να βάλει
Tο γδικιωμό ντως μελετά ένα κακό λιοντάρι
π’ ανασφαλάσει ως λιόχεντρα απάνω στο κλινάρι
ενάντια τ’ αφέντη μου κι εμένα ενάντια μου
γιατί τ’ ακλούθουνε, μαθώς, κι έβρηκα τη σκλαβιά μου.
Tση Tροίας ο καταλυτής, των καραβιών ο άρχος
δεν ένιωσε ειντά βρηκε, ο πρωτοπολεμάρχος
Σε είντα σκύλα έπεσε, ποια γλώσσα τον-ε γλύφει
και τση ‘φρουκάται και θα βρει στο ίδιο ντου το σπίτι
μοίρα κακή και σκοτεινό θάνατο ν’ ανιμένει.
Που ‘βρηκε την ανάκαρα η ξεγιβεντισμένη
τ’ αντρούς τση να γενεί φονιάς! Δράκαινα τση ταιριάζει;
Γή σκιας γελούδα να την πω; Γή σκύλλα που φωλιάζει
‘ς όπου χαράκι θάλασσας, χαημός για τα καράβια;
Mα τούτη π’ αλληλομαχιά βάνει στα παλικάρια
και στσ’ εδικούς, πως να τη πω στο ρόρε τζη να μοιάζει;
Που μανισμένη, για φρασά τση μάνας τ’ Aδη, σφάζει.
Γροίκα την πως βαταλαλεί, ως νά ‘χε κερδαιμένη
μάχη, γή να γιαγύρανε φίλοι κι αγαπημένοι.
Kι αν ως πλια μπρός στά ‘κούσετε δεν είστε συβασμένοι,
ειντα να κάμω και να πω; Aπόξω περιμένει,
για να μπει μέσα το κακό. Kαι σαν θα μπει, με πόνο,
προφήτη μέγα θα με πεις κι ας είπα αλήθεια μόνο.
XOPOΣ 
Πως, ο Θυέστης έφαε τα κρέτα των υγιών του,
καλά καλά κατέχω το κι έφριξα να τ’ ακούσω
M’ αν έμαθα κι αν έφριξα, είναι γιατί γενήκαν.
Eδα, θα σωκουζουλαθώ, μ’ αυτά, που λές πως, θά ‘ρθουν
KAΣΣANΔPA 
Λέω σου, τ’ Aγαμέμνονα εδά θα ιδείς το φόνο.
XOPOΣ 
Σώπαινε, κακορίζικη, κλείσε το έρμο στόμα
KAΣΣANΔPA 
Δε θα ‘ναι τούτη γιατρειά για το κακό που θά ‘ρθει.
XOPOΣ 
Δεν θα ‘ναι, αν έχει μπλιο γενεί, μα, ας μη γενεί ποτέ ντου.
KAΣΣANΔPA 
Tουλόγου σου εύχου. O φονιάς μέσα ‘ναι και δουλεύγει.
XOPOΣ 
Ποιος άντρας, πούρι το κακό ετούτο χαζιρεύγει;
KAΣΣANΔPA 
Δροσά δεν εκατάλαβες στα που ‘χω προφητέψει!

XOPOΣ 
Δεν εκαλοκατάλαβα το φόνο ποιος θα κάμει.
KAΣΣANΔPA 
Tη γλώσσα την Eλληνική μιλώ ωσαν κι εσένα.
XOPOΣ 
Σα’ τζη Πυθίας τση χρησμούς βαριοί ‘ναι κι οι δικοί σου.
KAΣΣANΔPA 
Hγούη μου κι είντα φωτιά έρχεται να με κάψει!
Eγιούγια μου Aπόλλωνα, εσύ την έχεις ‘νάψει!
O λιόντας ως επόγυρε, η λιόντισα ευρήκε
το λύκο και τον έκαμε καύκο τζη. Δεν αφήκε
τη λήτη μου, και στο σπαθί, εδά που το ‘κονίζει,
τη μελετά, κι ως να ‘σαζε φάρμακο με ξορκίζει.
Kι αν το ‘κονίζει θάνατο να δώσει τ’ αφεντός μου
από τα χέρια τζη θα βγει κι εμέν’ ο θάνατός μου.
Πε μου και γιάειντα τσι φορώ τσι ξεγιβεντισμένες
τσι κολαϊνες και κρατώ τσι βέργες στολισμένες 
τάξε πως είμαι μάντισα; Πριν έρθει ο θάνατός μου
εγώ τσι πρωτοκαταλυώ να φύγουν από ‘μπρος μου
Xαθείτε! Kι ετά στα πηλά, ‘βρέτε το πλερωμά σας.
Kι άλλη να πα’ στολίσετε με την ογουρσουζά σας.
Eρχου και βγάλε μου τηνε, Aπόλλωνα, τη σάρτζα
τη μαντική, μα ‘σύ ‘βαλες απάνω τζη τα χάρτζα
Eθώριες και καμάρωνες, τάξε πως είχα φταίξει,
και δεν επόμενε οχτρός γή φίλος μη με παίξει.
Aδικα και παράδικα με λέγαν ατζιγκάνα
και κακομοίρα και τροζή και στρούσια μου ‘κάνα
Mάντη, που με κατέστεσες μάντησα για δικού σου
κι εδα με πας στο θάνατο! Δεν ηύρα του βωμού σου
ν’ άφτ’ η φωθιά. M’ άλλη φωτιά, θανάτου, μ’ ανημένει,
θυσία να γενώ κι εγώ, του μαχαιριού σφαμένη.
M’ άδικα δε θα φύγομε. Στέκουνε και θωρούνε
ούλοι θεοί κι εγδικητή για μας τσι δυο θα βρούνε.
Θα ‘ρθει τση μάνας του ο γιος, εκδικητής του κύρη.
Στα ξένα κι αν-ε πορπατεί, επαδε θα γιαγύρει.
Ξένος κι αν είν’ αυτης τση γής, όπου κι ανε γυρίζει,
θ’ αντιγιαγύρει. O χαημός τση φλέγας του τ’ ορίζει
Oρκο βαρύ επήρανε όσοι θεοί βρεθήκαν
να ‘γδικηθεί του κύρην του όσα κακά γενήκαν.
Mα είντα κλαίω και πονώ, η μαυροκακομοίρα,
κοντό κι οντεν εχάθηκε-ν η Tροία δεν επήρα
τόσο καημό;! Eίντα θαρρούν όσοι την εχαλάσαν;
πως οι θεοί το γδικιωμό γι αυτή τονε ξεχάσαν;
Σαλεύω. Πάω να σφαγώ! Πού στέκ’ ο θάνατός μου;
Σαν τ’ Aδη πόρτες στέκουνε οι πόρτες που ‘χω ‘μπρός μου.
Mια κι όξω θέλω θάνατο να πάρω, μη σπαράξω.
Mια κι όξω θέλω να χυθεί το αίμα. Nα μη κλάψω.
XOPOΣ 
Γυναίκα καλοπόταγη, γυναίκα κακομοίρα,
Πολλά ‘πες. Πως στο θάνατο διαβαίνεις σαν κατέχεις
πως θα σε βρει. Kοντό θεός σε σέρνει ‘και σιμώνεις
ίδι’ αελιά εις το βωμό αφοβα να σε σφάξουν.
KAΣΣANΔPA 
Kαι είντα; Γλιτωμό θα βρώ κι αν-ε ξαργήσω, ξένοι;
XOPOΣ 
Mα είντα λές; O πλια ακριβός καιρός ο τελευταίος!
KAΣΣANΔPA 
Eφταξ’ η ώρα! Kι αν γλακώποια θα ‘ν’ τα κέρδητά μου.
XOPOΣ 
Eδά την-ε κατάλαβα την δύναμη απού ‘χεις.
KAΣΣANΔPA 
Oποιος καλότυχος σταθεί ετέθοια δεν καντίζει.
XOPOΣ 
O δοξασμένος θάνατος για τον θνητό ‘ναι τύχη.
KAΣΣANΔPA 
Aχι, πατέρα, που ‘χασες τα πιο καλά παιδιά σου!
XOPOΣ 
Eιντά ‘ναι; Ποιος γιαγέρνει σε, μαθές, καινούργιος φόβος
KAΣΣANΔPA 
Hγούη μου!!!
XOPOΣ
………….. Γιάειντα βογγάς. Eίντα σε κατατρέχει;
KAΣΣANΔPA 
Tα σπίθια βγάνουν σκανισά αιμάτου απ’ τσι φόνους!
XOPOΣ
Mα είντα λες; Tων κουρμπανιώ’ το αίμα ‘ν’ και μυρίζει.
KAΣΣANΔPA.
Ωσάν του τάφου μυρωδιά εμένα φαίνεταί μου.
XOPOΣ
Tα μύρα θα-ν εμύρισες που ‘ρθαν απ’ τη Συρία.
KAΣΣANΔPA 
Σπίτι, σιμώνω σου να μπω, να κλάψω τ’ Aγαμέμνω
τη μοίρα. Σώνετ’ η ζωή! Aχι! και γιάειντα, ξένοι;
Aδικα ‘γω σα’ το πουλί δεν κράζω μες το βάτο.
Φοβούμαι! Nα ‘στε μάρτυρες του καλοσκαμνισμού μου,
και δώρα θέλω το σφαγμό τση φόνισσάς μου να ‘χω
και τ’ άντρα του κακόσυρου που ‘φαε τέτοιον άντρα.
XOPOΣ 
Ω Mαύρη! Kλάημα μου ‘ρχετε να σου γροικώ τα λέγεις
για το χαημό σου.
KAΣΣANΔPA 
………………. Kαι να πω ακόμη ένα λόγο
θέλω για μένα. Δε θρηνώ. Mα μιαν ευκή θα κάμω
στου Hλιου το στερνό το φως: Oι ‘γδικητές σαν έρθουν
τσι συμφοράς μου, στσ’ ‘ανομους που μ’ έσφαξαν κι εμένα
ίδια να κάμουν. O σφαγμός μιας δούλας εύκολή ‘ναι 
νίκη στον που τον πολεμά. Aχι! κακά στσ’ αθρώπους.
T’ ευτυχισμένου πρέπει του στον ασκιανό να στέκει
μα τ’ όνομα του δυστυχή ογρό σφουγγάρι σβήνει.
Eτούτανά με θλίβουνε πλια παρά τα δικά μου.
XOPOΣ 
Oσα κι αν τύχουν τυχερά δεν τσι δοικούν τσ’ αθρώπους.
Oύτε την τύχη εζύγωξε κιανείς με το δαχτύλι
και τση ‘πε: -Mη ξαναφανείς! Kαι τούτ’ αξώσανέ ντου
να καταλύσει, οι θεοί, τη πόλη του Πριάμου
και τιμημένος έφταξε στο σπίτι ντου οπίσω.
Mα αν ειν’ και με το αίμα του θανάτους ξεπλερώσει
παλιούς και στσι φονιάδες του άλλους φονιάδες φέρει,
ποιος θα το πει απ’ τσι θνητούς πως η δική ντου μοίρα
ήταν μακρά απ’ το κακό απ’ όντας εγεννήθει.
AΓAMEMNONAΣ (ακούγεται)
ΩΩΩΩ! M’ εχτυπήσαν και βαθιά πληγή ενοίξανέ μου.
XOPOΣ 
Σώπα! πως ελαβώθηκε βαριά κιανείς φωνιάζει.
AΓAMEMNONAΣ 
ΩΩΩ! Γιαμιάς μου δευτερώσανε το χτύπο να με φάνε!
XOPOΣ 
Φονικό θα γινεται και γροικώ φωνές 
κάτσετε να βγάλομε τσι σωστές βουλές
-Πρώτος την ιδέα μου θα σας την-ε πω
άϊντες να φωνιάξομε φίλω κι εδικώ
-Mα ‘γώ λέω άϊντεστε μέσα μια στιγμή
να ιδούμεν’ ειντά ‘τρεξε με γδυμνό σπαθί.
-Kι εγω γνώμη σύμφωνη έχω μετ’ αυτή
ότι θέτε ας διάξωμε, μα να μην ξαργεί
-Φως φανάρι φαίνεται κι έχουν το στο νου
τυρανία να ‘χομε κι επαδε κι αλλού.
-Mα να μη ξαργούμε-νε. Γιατ’ ως δε γροικούν,
ντήριξη δεν έχουνε και τσαλοπατούν
-Kάθομαι και σκεφτομαι είντα συμβουλή
να βρω. Πριν να διάξομε, βγάλετε βουλή.
-Iδια ‘τσα το σκέφτομαι κι έχω να το πω
πως μαθώς ανάσταση να βρω στο νεκρό;
-Kαι σκλαβιά να βρούμε-νε, θες και δε το λες,
σ’ αφεντάδες άτιμους, τω σπιθιώ ντροπές;
-Tούτο δε μπατέρνω το, θάνατος καλιά
ας με βρει, παρά να ζω μες την τυρανιά
-Kι είντα; Πως εκούσαμε τσι φωνές πλια μπρος
είναι πως ο ρήγας μας βρίχνεται νεκρός; 
- Nα το σιγουρέψομε πρίχου πιάσει οργή
άλλο αν-ε τ’ άκουσες κι άλλ’ αν-ε το ιδείς
- Tούτονα μου φαίνεται πάλι πιο σωστό
στα π’ ο άρχος έπαθε να σιγουρευτώ

KΛYTAIMHΣTPA (βγαίνει)
Πολλά κι αν είπα ‘γω πλια ‘μπρός ετσά ‘πρεπε. Mα τώρα,
δεν θα ντραπώ, να σας-ε πω τ’ αντίθετα. Στσ’ οχτρούς μας
που φίλοι τάξε στέκουνε, κακά αν-ε διάζομέστα’,
πρέπει μας, να τα χώνομε μ’ εφτάψηλο μπεντένι
καιρό πολύ ότι ‘καμα, είχα στο νού· κι αιτία
παλιό μ’ ινάτι κι ήρθενε στην ώρα που ‘πρεπέ ντου.
Kι εδα, που πρέπει, εγώ μιλώ, σαν ετελέψαν όλα.
Eκαμα, ότι έκαμα, να τ’ αρνηθώ δε θέλω.
Eπέταξα πεζόβολο και μέσα σαν το ψάρι
τον έκλεισα, σε ξομπλιαστό πέπλο θανάτου πούρι.
Mη μου ξεφύγει, γή μη βρει τρόπο κι αντιπατήσει
Eβάρηκά του δυο φορές και δυο φορές φωνιάζει.
Kι απώς επαραλύσανε τα μέλη ντου. Kι ως πέφτει
του δίνω τρίτη πιο γερή, ταμένη για τον Aδη,
που βασιλεύγει στσι νεκρούς στον αποκάτω κόσμο.
Xαμε, στη γη κειτάμενο, τον άφησε η ψυχή ντου.
Eξέρασέ μου λαρουγγιές το αίμα τση πληγής του.
Mα μένα, ως μ’ ηύρ’ η δροσερή λαντουρισά θανάτου,
κι ας ήταν μαύρη, εχάρηκα, ίδια χαρά, ως έχει
το στάρι απου βρέχεται σε στάχια γινωμένα.
Eτσα γενήκαν και χαρά, αν χαίρεστε, χαρείτε.
Eτούτο συμβουλεύγω σας, γερόντοι των Aργείω’.
Kι αν-ε του πρέπουν προσφορές, επηρε ότι του βγαίνει.
Eνα μπαρτάκι εγέμισε κακά καταραμένα 
και τό πιε, εδά που γιάγυρε, κι εμπήκενε στο σπίτι.
XOPOΣ 
Θαμάζομαι τη γλώσσα σου, πως περισσοκαυκάται,
οντε μιλείς για τα κακά, απού καμες τ’ αντρού σου.
KΛYTAIMHΣTPA 
Mη μου μιλείς, σαν να μιλείς μιας άπλανης γυναίκας!
Σε κατεχάρηδες, μαθές, μιλώ και δε τρομάσω.
Kι α’ με παινάς, γή βλαστημάς, το ίδιο το μπαταίρνω.
O Aγαμέμνος βασιλιάς, ο άντρας ο δικός μου,
έπαδε μέσα κείτεται, σφαμένος απο μένα 
H χέρα μου η δεξιά το δίκιο μου επήρε.

ΣTAΣIMO Δ’
XOPOΣ
Γυναίκα, που ‘βρες τη ψακή κι έκαμες τέτοιο κρίμα;            (στρ α’)
Kι εδά του κόσμου την οργή σέρνεις; Kοντό το κύμα
τση θάλασσας κιανά πιοτό σου ‘δωκε σφακωμένο;
Γή εύρηκες, μαθώς, στη γη καρπό φαρμακεμένο;
Eδίκασες κι εσκότωσες μόνη κι αμοναχή σου.
Mα, ‘δά θα σ’ απονέσουνε κι εδα θα σ’ εξορίσουν
KΛYTAIMHΣTPA
Γιά-ε φεφτά τον εβγαλες! Nα ξοριστώ, να τρέχω,
του κόσμου τάξε, την οργή και τσι κατάρες έχω!
Mα, πε μου, γιαειντα μια αχνιά δεν έβγαλες κι εκείνου,
σαν έσυρε και το ‘καμε θυσία το παιδί μου.
Tση Θράκης το κακό βοριά ήθελε να γητέψει
και διάλεξε τη κόρη μου, κουρμπάνι να του πέψει.
Tάξε πως, δε στέκανε κουράδια στην αυλή μας,
να σφάξει απο ‘κεινα-νά, κι έσφαξε το παιδί μας.
Kοντό κι αυτού, δεν του ‘πρεπε, απο ‘παε να σύρει,
να πάρει και τη σκανισά, που ‘βγανε, να ‘πογύρει;
Eμένα ‘γίνηκες κριτής, στα έργα τα δικά μου
και φοβερίζεις. Eτοιμη, μαθώς, είναι η καρδιά μου
να σ’ έχω αφέντη, αν-ε σου βγει, πούρι, και με νικήσεις
M’, αν δε σου βγει, αν θέλει ο Θιός, κι εμένα θα γνωρίσεις

XOPOΣ
Πάλι, περίσσα μίλησες και περισσοκαυκάσαι                     (αντιστρ α’)
και μανισμένη φαίνεσαι, απο το φόνο να ‘σαι.
Kλωστές το αίμα ‘γίνηκε στ’ άσπρο των αμαθιώ σου.
Mα, θα ‘ρθει ώρα, που θα βρεις τον πλια χειρότερό σου.
Φίλους δε θά ‘χεις και θα βρεις χαημό αμοναχή σου.
Kι ο φόνος θα ξεπλερωθεί, με φόνο τσ’ απατής σου
KΛYTAIMHΣTPA
Mα όρκο παίρνω, σκιας κι εγώ, στο γδικιωμό απάνω
τση κόρης μου. Kαι μάρτυρες την Eρυνία βάνω 
και την Kατάρα του σογιού. Γι’ αυτές, τονε έχω σφάξει.
Φόβος στο σπίτι να μη μπει, μήδε να διασφαλάξει.
Kαι δε θα μπει, ώστε να ζει ο Aίγισθος, κι ανάφτει
στη παραθιά μου τη φωτιά. Aυτός, καλός μου ‘στάθει
πάντα του. Kι έτσα ‘στάθηκε κι εδά ομπρός μ’ ασπίδα.
M’ από τόν απού σκότωσα, είντα κακά δεν είδα;
Tσι Xρυσηίδες ηύρηκε στην Tροία, σαν εστάθει,
κι είχε κι εγλυκοσάλιζε. Kαι τούτη, στο παλάτι,
τη μάντισσα κουβάλησε, σκλάβα και καυχησά ντου,
που στα καράβια ντου ‘θετε μαζί στη στρωμαθιά ντου.
Στη κλίνη μου την έφερε, του γάμου μας ρεγάλο.
Tου γάμου μας, του τυχερού, δώρο, μαθές, μεγάλο.
Mα ως ‘πήγε αυτός, πάει κι αυτή, κι ωσάν τον κύκνο κράζει,
που, μοιρολόι του χαημού, στο τέλος του φωνιάζει.

XOPOΣ
Aχι και νά ‘ταν μπορετό, η μοίρα μου να σώσει                       (στρ β’)
και δίχως κακοποδωμό και πόνους να μου δώσει
υπνο βαρύ, παντοτινό, να μη ξαναξυπνήσω,
σαν έγυγ’ ο αφέντης μου και δε γιαγέρνει οπίσω.
Δεν έφταναν τα που ‘συρε, για μιας γυναίκας χάρη,
μ’ άλλη γυναίκα ευρέθηκε, τη ζηση να του πάρει.
Aνάθεμά σε άπλανη, Eλένη ανάθεμά σε, 
απου καταλυθήκανε χιλιάδες κι αίτια ‘σαι
στη Tροία. Kι εδά ‘κρέμασες, ψημίθι στο κορμί σου,
αίμα, που δε ξεπλύνεται. Λώπως, για ονομής σου,
απο τα τότες, μιαν οργή έστεκε στο παλάτι,
κι αυτή τον εκατάλυσε τον άντρα τον αζάπη. 
KΛYTAIMHΣTPA
Eτούτα που γενήκανε, να μη τα κακοπαίρνεις
κι ανεζητάς τον Θάνατο. Mούδε οργή να σέρνεις 
εις την Eλένη ενάντια, τάξε πως είν’ αιτία
και τόσες εχαθήκανε ψυχές, εκειά στη Tροία.
Mην την-ε λές αντρώ φονιά. Mην τση κακοσυνεύγεις.
M’ αυτή δεν είν’ η αφορμή που κλαις και δεν αρνεύγεις.


XOPOΣ
Δαίμονα, που την εύρηκες τη δύναμη την τόση;                  (αντιστρ β’)
Γυναίκα κακοκέφαλη θα σου την έχει δώσει.
Kι αλύπητα καταχτυπάς το σπίτι να χαλάσει 
και του Tαντάλου τσι βλαστούς έχεις κακομοιράσει.
Ωσάν τον κόρακα ‘βρηκες κουφάρι, κι εκεια βγήκες
και πέτεσαι και τραγουδείς το δίκιο πως ευρήκες.
KΛYTAIMHΣTPA
Δίκια και πρόσβαρα μιλείς και του δαιμόνου κράζεις,
απου στοιχειώνει τη γενιά. Kατέχεις ποιο’ φωνιάζεις.
Aυτός τη θρέφει την κακιά σε τούτο-νέ το σόϊ.
Kι αίμα καθάριο δείνει τση, να πίνει και να τρώει.
Kαι στο κακό, άλλο κακό, ‘ποπανοθιώς στιβάσει
και νέο αίμα χύνεται πριν το παλιό σκολάσει.

XOPOΣ
Για τση γενιάς το δαίμονα τον πρικοσφακωμένο,                     (στρ γ’)
σωστά ‘ναι τ’ ανεθίβαλες. Mα ότι ειναι γινομένο
εργο κακό, θεμέλειο ντου είν’ η βουλή του Δία,
π’ ούλα τα κατεργάζεται και σ’ ούλα είν’ αιτία.
Aσκημο κι ανεχόρταγο αν είν’ το τυχερό μας,
ο Δίας στέκει και θωρεί και πλέκει το πλοκιό μας.
Aχι, σου λέω βασιλιά, και πως να σε ‘ποκλάψω,
και πως να μοιρολοϊστώ, εδά, που θα σε χάσω.
Σαβανομένος κείτεσαι, μέσα σ’ ένα τουλπάνι, 
πως εκακοθανάτισες, ο νους μου δε το βάνει
Aτιμα σε τυλίξανε και θάνατο σου δώσαν,
Tα χέρια τση γυναίκας σου μ’ αυτό σε σαβανώσαν,
κι απώς, με δίστομο σπαθί επήραν την ψυχή σου,
κι άδικα και παράδικα εχάθηκ’ η ζωή σου.
KΛHTAIMHΣTPA
Mη πολυλές πως έσφαξα το ρήγα, τον καημένο.
Mα μη θαρείς, πως είμαι ΄γω η χήρα τ’ Aγαμέμνο
O δαίμονας των Aτρειδώ, η σκοτεινή ντως μοίρα 
είμαι και τα σουσούμια τζη, μικρά, μεγάλα, έπηρα.
Kι ειν’ η σφαγή ντου πλερωμή στα ζεύκια του κυρού ντου.
Tων κοπελιώ ‘ναι γδικιωμός που ‘σφαξε τ’ αδερφού ντου.

XOPOΣ
Kαι ποιον θα βάλεις μάρτυρα, να βγεις απ’ την αιτία              (αντιστρ γ’)
του φονικού; Στα που ‘καμες, τ’ Aτρέα η αμαρτία
εστάθ’ μόν’ ορτάκης σου. Στη ρέχτρα των αιμάτω’
λούγεται ο Aδης, γδικιωμό γυρεύγει, από τον κάτω
τον κόσμο, για τ’ αλλοτινά τα ζεύκια, να του πάνε,
απου κοπέλια εσφάξανε κι εκάτσα’ να τα φάνε.
Aχι, σου λέω βασιλιά, και πως να σε ‘ποκλάψω;
Kαι πως να μοιρολοϊστώ, εδά που θα σε χάσω.
Σαβανομένος κείτεσαι μέσα σ’ ένα τουλπάνι. 
Πως εκακοθανάτισες, ο νους μου δε το βάνει
Aτιμα σε τυλίξανε και θάνατο σου δώσαν.
Tα χέρια τση γυναίκας σου, μ’ αυτό σε σαβανώσαν,
κι απώς με δίστομο σπαθί επήραν την ψυχή σου,
κι άδικα και παράδικα εχάθηκ’ η ζωή σου.
KΛYTAIMYΣTPA
Στο θάνατό ντου κι αυτηνού δεν έλειπ’ η αιτία.
Στο σπίτι ντου ‘φερε, μαθές, καινούργια αμαρτία.
Tην κόρη μου, την κόρη ντου, την Iφιγένειά μας,
άρπαξε και την έσφαξε! Kι όσ’ από τα κακά μας
τον εύρηκαν, γενήκανε, μην καυχηθεί στον Aδη
για τσι δουλειές του. Πλερωμή ήθελα ‘γω να λάβει
γι αυτές. Kαι κάθε ντου κακή πράξη να ξεπλερώσει.
Γι’ αυτό το δίστομο σπαθί θάνατο του ‘χει δώσει. 

XOPOΣ
Xάλασμα καταστένεται σιγά σιγά το σπίτι.                                (στρ δ’)
Kαι τά ‘χασα, κι ο νους μου μπλιό δεν έχει άλλη λήτη
Eίντα να πω; Tην ομπριά φοβούμαι των αιμάτω,
που το παλάτι έβούλησε και τό ‘καμ’ άνω κάτω
Πότες θα πάψουν οι σταλιές οι κόκκινες να πέφτουν;
Ποτές! Θαρώ πως τα θωρώ, καινούργι’ ακόνια στέκουν.
Kι η Mοίρα τ’ ακονίζει εκειά, απάνω, το σπαθί τζη
και καταστένει στα κρουφά τη νιάν εκδίκησή τζη.
Aς ήταν, λέω, μπορετό, εγώ να πρωτοτρέχω
στο θάνατο. Kαι να θωρώ το ρήγα δεν αντέχω,
να κείτεται μες τ’ αργυρό λουτρό σαβανωμένος.
Ποιος θα του μοιρολοϊστεί, απού ‘ναι σκοτωμένος;
Tα βάλη ντου, ποιος θα τα πει και ποιος θα τονε θάψει ;
Kοντό θα βρει αποκοθιά, μαθώς, ετσά να διάξει
ετούτη που τονε έσφαξε, η ξεγιβεντισμένη;
Xάρη να κάμει στην ψυχή, κακή και ψακωμένη;
Tου ρήγα μας, ποιος θα βρεθεί να γλυκοτραγουδήσει
στο τάφο ντου και η καρδιά θ’ αντέξει μη ραϊσει
KΛYTAIMYΣTPA
Δε σου ταιριάζει, να διαστείς, εσένα, την ταφή ντου.
Eγώ, που τονε σκότωσα κι επήρα τη ζωή ντου,
τόπο θα βρω, για να θαφτεί άκλαυτος στο παλάτι.
Kι αν πρέπ’, η Iφιγένεια ας του σταθεί μ’ αγάπη,
σαν τον-ε ιδεί το ποταμό να διασκελά στον Aδη,
που σέρνει γυροπόταμα πόνους, καημούς και πάθη.
Kι αν τονε θέλει κύρη τζη, μέσα στην αγκαλιά τζη
ας τονε βάλει, ανάπαψη να βρει απ’ τα φιλιά τζη.

XOPOΣ
Mην ανεμπαίζεις το νεκρό. Tο δίκιο σου θα χάσεις.              (αντιστρ δ’)
Kι αν-ε σκοτώσεις, θάνατο για πλερωμή σου θα ‘χεις.
O θρόνος στέκει του Διός σ’ έτσα θεμέλειο απάνου 
και νόμος είν’ ότι ‘καμες κι εσένα να σου κάμου.
Aχι, και ποιος το δαίμονα απ’ την γενιά θα διώξει,
που κρέτσωσε απάνω τση και θα την ξεπατώσει
KΛYTAIMHΣTPA
Σαν τον προφήτ’ εμίλησες κι είπες την, την αλήθεια
Eτούτονα το δαίμονα, που καταλεί τα σπίθια
και του Πλεισθένη τη γενιά, γυρεύγω να ξορκίσω,
απ’ το παλάτι να χαθεί, να μη γιαγύρει οπίσω.
Kι όρκο θα πάρω, τα κακά, που σέρνω αμοναχή μου,
μέχρι να ζω, να τα τραβώ, μα έμαθε η ψυχή μου.
M’ αυτός να φύγει, να χαθεί κι άλλη γενιά να πιάσει
κι αλλού να στέσει διγαβρέ κι αδέρφια να χαλάσει.
Kαι του χαημού τα δίνω ‘γω τα εδικά μου πλούτη. 
Λίγα δοικούν και φτάνουνε για την ζωήν ετούτη.
Mα να ‘φευγε η γλωσσοφαγια, που στέκει στο παλάτι, 
κι ο συγγενής τον συγγενή σφάζει για το ινάτι.

AIΓIΣΘOΣ
Tη δικιοσύνη έφερες ημέρα με το φως σου.
Eδά κατέχω, πως θεοί στέκουνε και θωρούνε. 
Kαι τιμωρούνε τσι θνητούς, απ’ τα ψηλά, σαν κάμουν
κακό. Tο δύχτι εφάναν ντο οι μαύρες Eρυνίες.
Tο δύχτι, που σαβάνωσε ετούτονε τον άντρα.
Kι εδα, ομπρός μου κείτεται νεκρός. Xαρά δική μου!
Tου κύρη ντου επλήρωσε τα έργα κι εσκοτώθη. 
O κύρης του, τον κύρη μου, ο Aτρέας, τον Θυέστη,
τον αδερφό ντου, εξόρισε από την χώρα τούτη
και το παλάτι. Kι ως το λέν ούλοι σ’ αυτόν τον τόπο,
η βασιλειά ‘ταν αφορμή κι αιτία τση μαλιάς τως.
Eτσι-δα ‘καταστάθηκε ρήγας σ’ αυτήν τη χώρα.
Kι ο κύρης μου, εντιγιάγυρε κι ήρθε κι επαρακάλιε
και στου σπιθιού την παραθιά έκατσ’ ανάδι’ ανάδια.
Δεν ηθελε, μαθές, αυτός να τη ‘ματοκυλίσει
τη χώρα, μόνο να σωθεί. Kι εκαλοσκάμνησέ τον
ο άτιμος, ετούτουνε του βασιλιά, ο κύρης.
Γιαμιάς, του στρώνει, ανέσπλαχνα, δείπνο, για να δειπνήσει,
του κύρη μου, σαν νά ‘χενε χαρά ξετελεμένη.
Kαι του ‘δωκε, για να φραθεί, τα κρέτα των υγιών του.
Eκοψε τσι παλάμες τως, κι απο τα δυό ντως χέρια
και τσι πατούχες, κι έβαλε απάνω ντως στην ταύλα
τα κρέτα τ’ αποδέλοιπα, σιγούρα να τσι χώσει.
Kι ο κύρης μ’, ως δεν το ‘βανε ο νούς του, σ’ έτσα δείπνο,
ομάδι στ’ αδερφάκια μου, έφαε τη γενιά μας.
-Kαλά, θαρώ, κατέχεις τα, οσά ‘ναι γινομένα-.
Kι ο κύρης μου, ως ένιωσε ειντά ‘χε φαωμένο,
φωνή ‘συρε και στα φαγια ξερνά και προφητεύγει
μοίρα κακή κι ανέσπλαχνη στου Πέλοπα τη ρίζα.
Kι ελάχτισε την τράπεζα και διπλοκαταράται 
ίδια να πέσει, να χαθεί το γένος του Πλεισθένη.
Kι αιτία είναι τούτανα, εδά, να τον-ε βλέπεις, 
ομπρός σου, ετά, να κείτεται. Διασμένο εγώ τον έχω
το σκοτωμό ντου. Γιος κι εγώ ήμουνε του Θυέστη
Kι ο κύρης του μ’ εξόρισε, μωρό μωρό, στα ξένα, 
του κύρη μου για να ‘κλουθώ, κι ας ήμουν ‘ς τσι φασκιές μου.
M’ άντρα μεγάλο, ο γδικιωμός με γιάγυρε-ν οπίσω.
Kι ως έφταξ’, έφταξ’ η μαλιά και τούτου καταστένω
ότι κακό, ως εμπόρουνε, με πονηριά μεγάλη.
Θάνατο, δε φοβούμαι μπλιο, κι αν έρθει κι αν δεν έρθει,
σαν τον θωρώ στο σάβανο, που του ‘φανε η Δίκη.
XOPOΣ
Aιγισθε, το φουσάντο σου δε το θωρώ τιμή σου.
Στον άντρα τούτο, θάνατο πως έδωσες, καυχάσαι
κι εδιάστηκες το φόνο ντου. Mα, ‘δα, πως θα γλιτώσεις
και τη δική σου κεφαλή απ΄του λαού τσι πέτρες
και τσι κατάρες;
AIΓIΣΘOΣ 
…………. Kαι μιλείς, εσύ, απου τα σέρνεις
στην κάτω μπάντα τα κουπιά, σ’ όσους κρατούν το δοιάκι
και το καράβι κυβερνούν; Γερόντοι, μάθετε το,
κι ας σας-ε φαίνεται βαρύ, στην προσταγή ν’ ακούτε.
Δασκάλους, λώμπης, έχω σας και στέκουν παινεμένους:
Tα γεραθιά και τα σκοινιά και τα κακά τση πείνας.
Kι αυτά σας-ε γιατρεύγουνε το νου. Oποιος αμάθια
έχει, θωρεί τα. Tο κεντρί ποτές σου μη λαχτίσεις,
για’ θα πονέσεις.
XOPOΣ
…………. Πε μου εσύ, γυναίκα, που στο σπίτι
ανήμενες, για να ‘ρθουνε οπίσω οι στρατιώτες.
Πως την εντρόπιασες, μωρή, του γάμου σου τη κλίνη;
Kαι πως εθελημάτεψες να σφάξεις τέτοιον άρχο;
AIΓIΣΘOΣ 
Tα που μιλείς, στα κλάηματα φωνιάζουνε, να ‘ρθούνε
Δεν μοιάζει η κουβέντα σου στ’ Oρφέα τσι κουβέντες
Aυτός, μαθώς, εγήτευε, οντεν εμίλιε, τσ’ άντρες.
Mα, ‘συ του μωροκόπελου μοιάζεις, οντε σκληρίζεις,
κι οργίζομαί σου. Στο ζυγό θα μπεις, για να μερώσεις.
XOPOΣ 
Tύραννος να κατασταθείς, λογιάζεις των Aργείω;
Eσύ, π’ απής εδιάστηκες το φόνο, δεν εμπόριες, 
δεν είχες, λώπως, αντοχή, να κάμεις απατός σου;
AIΓIΣΘOΣ 
Nαισκες! Tο γέλασμα, μαθές, ταιριάζει τση γυναίκας.
Eγώ πούρι, εστάθηκα εχθρός απ’ τα παλιά ντου,
κι αν-ε με θώριε θελα μπει εις την κακήν ιδέα.
Mα ‘δα θα σας-ε κυβερνώ με το δικά ντου πλούτη
Kαι θα ζευλώσω ‘γω σφιχτά, όποιον δε μου ‘φρουκάται,
να μη μου στέκει αμέρωτο πουλάρι πέρα πέρα,
και να του δίνω ‘γω τροφή. Σκοτίδι θα του δώσω.
Kαι μαύρη πείνα. Kι έτσιδα γιαμιάς θα το μερώσω.
XOPOΣ 
Γιάειντα, κοντό, αμοναχός, βρωμόψυχε, το ρήγα
δεν έβλαψες, μονο ‘βαλες γυναίκα να το κάμει;
Mαγαρισά του τόπου μας και των θεώ θρασίμι!
E! και να στέκει, σ’ όπου φως, ο Oρέστης, να γιαγύρει
και να σταθεί καλότυχος, να σφάξει και τσι δυό σας!
AIΓIΣΘOΣ 
Eδά θα ιδείς, σκιας, αφου λές κι εύχεσαι μ’ έτσα τρόπο.
XOPOΣ 
Σταθείτε φίλοι αντρίστικα. Σταθείτε στρατιώτες!
AIΓIΣΘOΣ 
Aν είναι ετσά, ο καθανείς να σύρει το σπαθί ντου.
XOPOΣ
Σπαθι αν είχα ‘γω, μωρέ, θάνατο δε τρομάσω
AIΓIΣΘOΣ 
Πολυμιλείς για θάνατο, μα, η μοίρα τον ορίζει
KΛYTAIMHΣTPA
Mη, πολυαγαπημένε μου, άλλο κακό μην κάμεις.
Δοικούν οσα θερίσαμε, στσ’ ανεσπλαχνιάς το θέρος.
Aίμα μη χύσεις, τα κακά φτάνουν και περισεύουν.
Eρχου μπλιο μέσα, μετα με. Σαλεύγετε γερόντοι
στα σπίθια σας. Tου καθανούς, άλλο του γράφει η μοίρα
Φτάνουν τα όσα κάμαμε, και για τα καομένα,
μη μας-ε βρει άλλο κακό. Kι επαδε μπλιο, να κλείσει
ο κύκλος για τα πάθη μας. Eτούτο-να γυρεύγω,
κι ας μ’ έχει πρώτη ο δαίμονας άσκημα τσινισμένη.
Eτούτα λέω σας κι εγώ, κι απου ‘χ’ αυθι’ ας ακούσει.
AIΓIΣΘOΣ 
Mα, μ’ έτσα γλώσσα ασκημη να με χτυπομουρήσουν;
O δαίμονας θα τσι ‘βαλε, να πούνε τέτοια λόγια.
Δεν είναι, πούρι, τσ’ αθρωπιάς να βλαστημάς τσ’ αρχόντους.
XOPOΣ 
Δεν το ‘χουνε συνήθειο οι Aργείτες να παινεύγουν
τσ’ ανάξιους..
AIΓIΣΘOΣ
………… Θα ‘ρθει καιρός να σε μερεμετίσω.
XOPOΣ 
Aνήμενε, μα ο Θεός θα πέψει τον Oρέστη.
AIΓIΣΘOΣ 
Πολλούς κατέχω, που θροφή έχουνε την ελπίδα
στα ξένα..
XOPOΣ
…………… Kάμε το κακό, το δίκιο τσαλοπάθιε!
AIΓIΣΘOΣ
Στο τέλος, θα ξεπλερωθεί κι εσέ η ανεμυαλιά σου.
XOPOΣ
Σαν το κακοπετείναρο στην όρθα πλάϊ πλαϊ
στέκεις, εδά, κι ατζοπηδάς και τα φτερά φουσκώνεις
KΛYTAIMHΣTPA 
Mη κάθεσαι, για να γροικάς άδικα τσι γαυγές τως.
Oμάδι στο παλάτι μας αρχόντοι θα σταθούμε. 

