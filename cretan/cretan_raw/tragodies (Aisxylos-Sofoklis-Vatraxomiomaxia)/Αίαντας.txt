




ΣΟΦΟΚΛΕOYΣ

ΑΙΑΣ











Aπόδοση στην Kρητική Διάλεκτο
M. A. Σφακιανάκης

Hράκλειο Αυγουστος Οκτωβρης 2011

ΠΡΟΛΟΓΟΣ
ΑΘΗΝΑ
Γιε του Λαέρτη, έχω σε πολλές βολές θωρώντας,
να βλέπεσαι πολλώ λογιώ’, στσ’ οχτρούς σου πρίχου πέσεις.
Κι εδά, πολυώρα, σε θωρώ να στριφολαγωνεύγεις
στου Αία τα γυαλιθιανά παβιόνια γύρου γύρου,
στην άκρα ν-άκρα τση στραθειάς, να βρεις τσ’ αποβολές του.
Να ιδείς αν ήρθε κι είναι ‘πα, γή δεν εφάν’ ακόμη.
Ιδια σαν την λαγωναρά ηύρες την εντουρά ντου.
Δεν είναι ώρα που ‘φταξε-ν ο παινεμένος άντρας
κι ο ίδρως εποτάμιζε-ν από την  κεφαλή ντου
κι ήτονε και τα χέρια ντου στο αίμα βουτημένα!
Ειντα γυρεύγεις κι είσ’ επά; Αφεις την εμπασά ντου!
Μην ‘ποκρεμάσαι για να ιδείς! Πέ μου το που ζυγώνεις
κι εγ’ ‘α σου πω, κατεχαρά, κατέχεις το, πως είμαι.
ΟΔΥΣΣΕΑΣ
Ω τσ’ Αθηνάς γλυκιά φωνή, τση πλια καλύτερης μου 
απ’ τσι θεούς, ειντα λοής καθάρια μου γροικάσαι!
Κι αν είσ’ αλάργο, σε γροικώ στα τρίσβαθα του νου μου,
ν’ αντιλαλείς, σαν να ‘σουνε χαλκόχυτη καμπάνα 
τυρρηνική. Κι ετούτηνέ την βόλτα, ένιωσές το
πως είμαι επά κι αναγυρού, πολυώρα ‘δα, γυρεύγω
τον Αίαντα τον σκουταρά, τον πρώτο από τσ’ οχτρούς μου
κι άλλο κιανένα! Απόψ’ αργά, ένα-ν κακό μεγάλο
σαν να μας έκαμε.Μαθώς, δεν είναι και σιγούρο
πως το ‘καμεν ελόγου ν-του, κιανεί’ μας δεν τον είδε.
Εμπήκα σκιας σ’ έτουτονά τον κόπο κι απατός μου
να ‘ρθω να ιδώ. Δεν είναι λω πολυώρα που τ’ αρνιά μας
ευρήκαμε χαμόστρωμα σφαμένα σ’ ένα αίμα
κι απανωθιώς τως τσι βοσκούς ασκημοποδωμένους!
Τον Αία ‘δα ‘κοζέρνουνε κι ούλοι τον αφορούνται
μα είναι κι ένας κι είδεν τον από τσι στρατιωτες,
πως έτρεχεν αμοναχός κι επήδα τα τραφούλια
κι είχε σερμένο το σπαθί κι αιματοβουρωμένο,
κι ήρθε και μ’ ηύρε κι είπεν το. Ως το κουσα-ν πορίζω
ημπας και βρω ποθες ζαλιές. Ογλήγορα τσι ‘βρήκα
μα το ‘χω μέγα θάμασμα αλλού ‘ν’ ως τσι κατέχω
μα είν’ κι αλλού κι είναι πολλά παράξενες κερά μου.
Δεν βρίχνω τρόπο κι άθρωπο για να μου πει ειντά ‘ναι!
Στην ώρα απάνω εκόπιασες, δέσποινα, κυβερνήτρα
τση μοίρας μου. Εσύ μαθές, με την δεξά σου χέρα
και πρίν κι εδά κι αποταχιάς με κυβερνάς στην ζήση.
ΑΘΗΝΑ
Εκάτεχά τα ‘γω, Δυσσέ’ κι ήρθα να σ’ ορτακέψω
προθυμερά στου κυνηγιού την στράτα που διαβαίνεις.
ΟΔΥΣΣΕΑΣ
Και θα ‘χει διάφορο μαθές ο κόπος μου κερά μου;
ΑΘΗΝΑ
Ως το καμε-ν ελόγου ντου κι ο κόπος θα ξετρέξει.
ΟΔΥΣΣΕΑΣ
Και γιάειντα ‘τσά ασυλόγιστα εσήκωσε την χέρα;
ΑΘΗΝΑ
Ανεχοχλάκισ’ η χολή τ’ αντρούς για τ’ Αχιλέα
τ’ άρματα!
ΟΔΥΣΣΕΑΣ
................ Κι είντα του ‘διωξε κι έπεσε στα κουράδια;
ΑΘΗΝΑ
Εθάριε πως στο αίμα σας βάφει τα δυο ντου χέρια!
ΟΔΥΣΣΕΑΣ
Ε, μά! Ε, ‘δε κακοβουλιά απου ‘χει για τσ’ Αργείτες!
ΑΘΗΝΑ
Κι αν δεν τον-ε προλάβαινα, θα το ‘χε ξετελέψει
ΟΔΥΣΣΕΑΣ
Και πώς του πέρασ’ απ’ το νου; Ανάκαρα πού βρήκε;
ΑΘΗΝΑ
Ζουρίδα ‘καμ’ αμοναχός ενάντιά σας την νύχτα!  
ΟΔΥΣΣΕΑΣ
Ε, μά! Κι εκοντοσίμωσε κι επέρασε κι επήγε
στην άλλη πάντα του στρατού;
ΑΘΗΝΑ
.........................................Στ’ ατζιμπραγά παβιόνια
των στρατηγών επρόφταξε!
ΟΔΥΣΣΕΑΣ
..................................... Και του φονιά τη χέρα
είντα την αλικόντισε;
ΑΘΗΝΑ
..................................... Εγώ ‘μουν ‘κεια, σου λέω,
κι εγώ τον αλικόντισα. Τα δύο-ν τ’ αμάθια πούρι
έκαμα άλλα των αλλώ’ ομπρός τως να θωρούνε
κι είχαν χαρά, μα του χαημού. Το μέγα μανισμό ντου
απής τον εκουλάντρισα, γιαμιάς ελάλησά τον
εις τσι σταλίστρες των οζώ’ που στέκανε τα βούγια
ομάδι κι ανεκατερά με πρόβατα και μ’ αίγες
κι εβλέπαν τα ν-οι μπράτιμοι. Εμόνταρε στα έχνη
κι άλλα  ‘ξεράχιζ’ έπαε κι άλλα ‘σφαζε πλια πέρα. 
Και εθάριε, πότες τσ’ αρχηγούς πως έσφαζε τσ’ Ατρείδες
και πότες άλλο στρατηγό πως είχε μακελέψει
Κι εγώ, πιτήδια στου χαημού ν-εδίπλωνα τα δίχθυα
τον άντρα, που το μανισμό είχε-νε κυβερνήτη.
Κι απόκειας, σαν τον έστεσε ο κόπος να σκοτώνει,
πιάνει και δένει ανεδιαστά τα βούγια που ‘πομέναν
κι όσα άλλα έχνη εζούσανε κι ελάλησέ τα πώδε
στ’ αντίσκηνό ντου και θαρεί πως είναι βέβοιοι αθρώποι
κι όϊ ν-οζά με κέρατα. Στην απο μέσα πάντα
τα ‘χει δεμένα μπρουλιαστά και τ’ ασκημοπαιδεύγει.
Καθ’ ‘α σου δείξω το γιαμιάς την παινεμένη αρρώσθια,
που σέρνει κι ως θα τηνε ιδείς, αμε να βρεις τς’ Αργείτες
να των την πεις. Ναι! Θάρρεψε μα δεν θα κακοπάθεις!
Τ’ αντρούς τ’ αμάθια ανάστροφα θωρούνε, δεν αφήνω
να ιδεί πως είσαι ελόγου σου. Ε, άντρα παινεμένε!
Εσέ φωνιάζω π’ άσκημα πισταγκωνίζεις τσ’ άλλους!
Αιάντα, πού ‘σαι; Πρόβαλε! Εβγ’ από το παβιόνι! 
ΟΔΥΣΣΕΑΣ
Μα είντα κάνεις Αθηνά! Μην τον-ε βγάλεις όξω!
ΑΘΗΝΑ
Σώπαινε μη σου πει κιανείς πως η δειλιά σ’ εφάνη!
ΟΔΥΣΣΕΑΣ
Ας τον-ε μέσα! Ας τον-ε για το θεόν τον ένα!
ΑΘΗΝΑ
Ντα είντα τάξε θα γενεί; Σκαντρής δεν ήταν πάντα;
ΟΔΥΣΣΕΑΣ
Σκαντρής κι οχτρός μου εστάθηκε κι εδά και πάντα πούρι!
ΑΘΗΝΑ
Ε, κι είντα; Δεν είναι καλό να περγελάς τσ’ οχτρούς σου;
ΟΔΥΣΣΕΑΣ
Δοίκά μ’ εμέ και φτάνει με να κάτσ’ ο άντρας μέσα!
ΑΘΗΝΑ
Τ’ αντρούς εξέσυρεν ο νους κι εσύ τον-ε τρομάσεις;
ΟΔΥΣΣΕΑΣ
Αν είχε νου στον τόπο ντου, δεν θελ’ ‘α ν-έχω φόβο!
ΑΘΗΝΑ
Ναι σου, μα δε μπορ’ ‘α σε ιδεί κι ομπρός του αν στέκεις λέω!
ΟΔΥΣΣΕΑΣ
Ειντα λογιώς, ντα δε θωρεί με τα δικά ντ’ αμάθια;
ΑΘΗΝΑ
Σκότος κι αφούρα του ‘ριξα στ’ αμάθια και δεν φέγγει!
ΟΔΥΣΣΕΑΣ
Σαν ο θεός το πεθυμά, ποιό πράμα δεν ξετρέχει! 
ΑΘΗΝΑ
Σωπαιν’ εδά και κάθου ‘κειέ. Ιδια ‘τα-ε ν-απου ‘σαι!
ΟΔΥΣΣΕΑΣ
Να κάτσω θέλει, μα καλιά είχα να ‘μουν αλάργο!
ΑΘΗΝΑ
Αίαντα λέω, Αίαντα, εσέ ξαναφωνιάζω!
Ετόσονα με σέβεσαι την πρώτ’ ορτάκισσά σου;
ΑΙΑΝΤΑΣ
Καλώς τηνε την Αθηνά, του Ζα την θυγατέρα!
Χίλια καλώς εκόπιασες.  Κάθου να σε χρυσώσω,
μα τάρταλα ‘πηρα πολλά σε τούτηνέ την μάχη!
ΑΘΗΝΑ
Καλά! Μα πε μου, να χαρείς, έβαψες το σπαθί σου
Στο αίμα των παληκαριών του Αργους;
ΑΙΑΝΤΑΣ
........................................................ Ναι σου λέω!
Και το ‘χω και για παίνιο μου!
ΑΘΗΝΑ
......................................... Κι εσήκωσες την χέρα
στσ’ Ατρείδες ίδια;
ΑΙΑΝΤΑΣ
....................... Κι από ‘δα δε θα ξαναπροσβάλλουν
τον Αίαντα!
ΑΘΗΝΑ
................. Ως σου γροικώ έχεις τσι σκοτωμένους!
ΑΙΑΝΤΑΣ
Νεκροί ‘ναι κι ας κοπιάσουνε τα όπλα να μου πάρουν!
ΑΘΗΝΑ
Ας είν’ εδά! Και του Δυσσέ’ του φλούμο του Λαέρτη,
είντα του ‘ποξετέλεψες, γή μπας εγλίτωσέ σου;
ΑΙΑΝΤΑΣ
Για κείονά το πονηρό το καλογενουσάκι,
ρωτάς μ’ εδά;
ΑΘΗΝΑ
................... Για κειονά, τον πρώτ’ απου τσ’ οχτρούς σου
τον Οδυσσέ!
ΑΙΑΝΤΑΣ
................ Χαρώ τονε! Ελα να ιδείς κερά μου
μέσα δεμένος βρίχνεται. Δεν τον-ε ‘ποσκοτώνω!
Δεν θέλ’ ακόμη!..
ΑΘΗΝΑ
...................... Γιαειντα ‘δα; Είντα θες να του κάμεις;
Πραμα θες να πετύχεις, ε;
ΑΙΑΝΤΑΣ
...................................... Πρίχου τσιμπροδεμένος
στην μεσακη του παβιονιού κωλώνα...
ΑΘΗΝΑ
..................................................... Τον παντέρμο!
Είντα κακό του μελετάς;
ΑΙΑΝΤΑΣ
.................................... Να ξεπορίσει η ψύ ντου
ιδι’ απ’ τσ’ αιματερές πληγές, π’ ανοίγει το κριμπάτσι!
ΑΘΗΝΑ
Ε, όϊδά τον άτυχο! Μην τον-ε στρουσιάρεις!
ΑΙΑΝΤΑΣ
Οτι χαρά θες Αθηνά σου τάζω να στην δώσω,
μα κειοσές, ίδια τσα-έ απου ‘πα θα πλερώσει!
ΑΘΗΝΑ
Ε, άμε σκιας, και κάμε το σαν και φρασά θα πάρεις.
Κάμ’ ότι θες και μη σκεφτείς! Διάξ’ ότι ‘χεις στο νου σου!
ΑΙΑΝΤΑΣ
Πάω και μόνο ‘να ζητώ από την αφεδιά σου
Να ‘σαι μετά μου πάντοτε ορτάκης παινεμένος!
ΑΘΗΝΑ
Δυσσέα, είδες των θεών η δύναμη που φτάνει;
Ποιον άντρα λώμπης θα ‘βριχνες, από όσους έχουν γνώση
να κάμει τα που πρέπουνε, καλι’ απ’ την αφεδιά ντου
ΟΔΥΣΣΕΑΣ
Δεν τα γατέχω τούτανά, μα ο καημός με τρώει
τον αντρα τούτο να θωρώ κι ας ήτονε κι οχτρός μου,
εδά που μπήκε στο ζυγό τση μέγα κακοσύνης
τον τσιφτελή, κι αναμετρώ την μοίρα την δικιά ντου 
με την δική μου. Και θωρώ καθάρια ρηγισσά μου
πως μια δροσά δεν είμαστε παρά ασκιανοί τ’ αέρα
και φανταξά ούλοι οι θνητοί.
ΑΘΗΝΑ
........................................ Σαν τα ‘ειδες, καλά τα ειδές
και μην ανενεχασκίσεις μπλιο να πεις περίσσο λόγο
για τσι θεούς. Μην παινευτείς πως εχεις τάξε πλούτη
γή αντρειά απανωθιώς απ’ ούλους τσ’ άλλους άντρες.
Μια μέρα φτάνει και δοικά να ρίξ’ ή να σηκώσει
ούλα τα βέρσα των θνητώ. Οσους έχουν την γνώση
θεν οι θεοί κι οργίζουνται σ’ όσους κακολαλιούνται! 

ΠΑΡΟΔΟΣ
ΧΟΡΟΣ
Του Τελαμώνα ν-υγιέ, απου ‘χεις 
στην Σαλαμίνα την κυματούσα,
την θαλασσόκλειστη, θρονί κι ορίζεις!
Αν σου ξετρέχει καλά τα πραμα,
χαρά μεγάλη με κυριεύγει.
Μα αν σου ξετρέξει κακ’ απ’ το Δία,
γή καταμούρισμα από τσ’ Ατρειδες,
γροικά η ψυ’ μου περίσσο φόβο,
σαν τζη τρυγώνας, τση περιστέρας.
Aπ’τα-ν οψάργας εκουσα μια θλίψη στην καρδιά μου
και μια μεγάλη ν-εντροπή μου λυ’ χέρια και πόδια. 
Σουρεύγουσι σε, κι εκουσα μεγάλες κατηγόριες.
Πως ήμπες στο λιβάδι λε’, στο χειμαδιό απού χουν,
αλλα δικά κι άλλα κλεψάς, έχνη ‘νεκατωμένα 
μικρά μεγάλα κι άλογα και βόσκουντ’ οι γι-Ατρείδες
κι όσα δεν έκλεψες μαθές, έσφαξες σ’ ένα ν-αίμα.
Κακή βγανιά σου το βγαλε ο γι-Οδυσσές και πάει
πότες στου νους πότες στ’ αλλού και τως το μηνυτεύγει.
Και τσι συβάζει απανωθιώς. Κι όποιος κι ανε τ’ ακούσει,
χαρά μεγάλ’ αναγροικά, πλια κι από τον ρουφιάνο.
Χαρά μεγάλη, γροικούν και παίρνουν
για όνομή σου, στον ποδωμό σου. 
Δεν σφάλεις πούρι ως κι α’ χτυπήσεις
τσ’ αντρειωμένους, τσι πρώτους άρχους.
Στσ’ άξιους άντρες κολλά η ζήλια. 
Ενάντια μου, του κακομοίρη, 
ποιος θελ’ ‘α πιάσει  βγανιά να βγάλει,
και ποιον εμπόριε λω συβάσει;
Δίχως τσ’ αρχόντους οι μικιοί, κακό καστέλι στένουν,
Μα με τσι πρώτους στέκουνται άξια κι αντρειωμένα
ως στέκουν κι οι καλόσειροι αναμεσώς τως τάξε.
Δεν είν’ οντίμως μπορετό σ’ αθρώπους δίχως γνώση
να βάλεις νου για τούτανά. Ετούτοι μάχουνταί σε
και σε ξεταλαγιούνε εδά. Κι εμείς χωρίς εσένα,
αφέντη ρήγα βασιλιά, μπόρεση που θα βρούμε,
ν’ αντιπατήσομε; Γροικάς; Από τ’ ανάβλεμά σου
χώνουνται και βαταλαλούν σαν τσ’ όρνιθες στον κούμο.
Μα τρέμουν το σκαραητό, ρίγος τσι συριγώνει,
μην τύχει κι ανεφανιστεί, κι ίδια σαν τσι ζουρζούρους
θα π’ ‘α κουρνιάσουν άφωνοι!

Ημπας κι η κόρη του μέγα Δία,
απ’ τω’ Ταύρων τον άγριο τόπο
η γι-Αρτεμη ήρθε, κι σ’ έχει αμπώξει
κι ήμπες κι εχάλασες τόσα κουράδια
-Οξω απο μένα η γι-έρμη λήτη
απου ‘ν’ η μάνα τσ’ απελπισάς μου-
Πως είχες νίκη και δεν επιάσες,
μουδε κουρμπάνι να θυσιάσεις,
μούδε και δώρα να τση κρεμάσεις.
Γη πως εκότωσες κιαναν ελάφι;
Γή ήμπας ο μέγας χαλκοντυμένος,
ο Αρης, οργητα σου πιασε τάξε
κι έστεσε νύχτα κακό τερτίπι
κι εκόλασέ σε κι αδίκησέ σε;

Κατέχω τέκνο του Τελαμώνα
πως θέλοντας σου σ’ έτσα χαράμι,
σ’ οζά ν-οντίμως δεν θελ’ ‘α πέσεις
όξω κι αν σ’ έπιασε, όξ’ αν σε βάστα
θεοπεμπάτο τροζάτο μέγα, 
κι η γι-αστοχιά σου ακόντας είναι!
Δία κι Απόλλων’ αφρουκαστείτε,
ποβγάλετέ του το κακο νάμι,
που ‘χουν και λένε ούλοι οι γι-Αργείτες.
Μ’ αν είναι ψόμα κι απανοβγάρμα,
οσα δηγούνται οι γι-άρχοι ρήγες,
κι ο Σισιφίδης, ο πρώτος ψεύτης,
μη κάμεις κύρη, μη κάμεις λέω,
-Κοντό γροικάς μου απ’ το παβιόνι;-
μην κάμεις πούρι κι αποδεχτείς την
ετσα μεγάλη βγανιά που λένε!  

Σηκώσου ρήγα απ’ το θρονί σου
απου ΄δα κι ώρα η γι-έρμη λαύρα
του μανισμού σου σ’ έχ΄ απορρίξει.
Σκόλη κακή περνάς και κάτεχέ το.
Εσύ σκολάζεις, μα των οχτρώ σου
τα ‘πανοβγάρματα πιάνουν τσι κάμπους
σαν τον αέρα κι οσοι τ’ ακούσουν
για σέ γελούνε και σ’ ανεμπαίζουν.
Εκείνοι λένε βαρές κουβέντες 
κι εμένα τρώει καημός μεγάλος!

ΠΡΩΤΟ ΕΠΙΣΟΔΕΙΟ
ΤΕΚΜΗΣΣΑ
Του Αίαντα ορτάκιδες και ναύτες στο καράβι,
απου κρατείτε την γεννιά ίδια απ’ τον Ερεχθέα,
το γιο τση γής, βαριά πολύ ‘ν’ η γι-αναστέναξή μας,
όσων πονούμε την γενιά του Τελαμώνα ζάρε,
κι ας ποκρατούμ’ απ’ άλλη γη. Ο γι-Αίαντας ο μέγας,
ο πλια γερός στσ’ άντρες επά, σε σκοτισμό μεγάλο
εβρέθηκε και κείτεται.
ΧΟΡΟΣ
..................................... Κι είντα αλλαξε την νύχτα
κι έφερε βάρος στην ψυχή κι εχάθη η γι-ησυχία;
Πέ μας! Του Φρύγα βασιλιά του Τελευτάντα κόρη,
απου σε πήρ’ αιχμάλωτη ο γι-Αιαντας κι απόκειας
σ’ αγάπησε και σε τιμά. Κατέχεις το πλοκιό ντου.
Πε μας κι εμάς το γίνηκε.
ΤΕΚΜΗΣΣΑ
.................................... Κι είντα λοής θα πιάσω
να πω τα ανείπωτο μαθές; Οσο βαρούν του Χάρο
οι λήτες, τόσονα βαρεί! Ηυρε τον ξακουσμένο
τον Αία μέγας μανισμός, οψάργας και τροζάτο
κι εσοξεγιβεντίστηκε! Αν μπεις εις το παβιόνι
θωρείς σωρούς σωρούς σφαχτά το γι-αίμα να συρώνουν.
Αμοναχός του τα ‘σφαξε!
ΧΟΡΟΣ
.................................. Ειντά ‘ναι τα δηγάσαι
για τέθοιον άντρα τση σειράς, τέθοιον αντρειωμένο;
Κακό μαντάτο μου φερες και πως θα νταγιαντίσω;
Οι πρώτοι λω των Δαναώ, λένε και μεταλένε
λήτη κακή, π’ ολημερίς προζύμι ‘ν’ και πληθιαίνει.
Αλλοίμονός μ’ αν δεν γροικώ πολλά μεγάλο φόβο
για όσα θ’ ακλουθήξουνε. Φοβούμαι το κερά μου
πως θα σταθεί σ’ ούλους ομπρός και τέλειωση θα δώσει
του γι-απατού ν-του μοναχός με μανισμένη χέρα
ίδια ‘κεινά, απου ‘πιασε και το βαρύ μαχαίρι
κι έδωκε θάνατο στα ζά και στα βοσκαρουδάκια. 
ΤΕΚΜΗΣΣΑ
Αλλοίμονός του! Που ‘φταξε κι έσερν’ αναδεμένο
έθοιο κουράδι. Απ’ τα ωζά άλλα ‘θεκε στο χώμα 
και τά ‘σφαξε, μα τα πολλά εις τσι κοιλιές τα ‘χτύπα
κι εχύνουντονε τ’ άντερα! Επιασε δυο κριγιάρια
γοργόποδα και του ενούς κόβγει την κεφαλή ντου
κι απώς την γλώσσα τ’ ανασπά κι επέταξέ τα χώρια.
Και τ’ άλλο ολιόρθο ν-έδεσε στου παβιονιού το στύλο
με ‘να συτζίμι απόκοντο, που ‘χουν για τα μπεγίρια 
κι απώς αρπά ένα διπλό κριμπάτσι κι αρχινά το
κι εχτύπα κι εβλαστήμαν το. Ετσα βαρές κουβέντες
του ‘πεν, απου φοβήθηκα κι έβαλα με το νου μου
πως δαίμονας κι όχι άθρωπος του τσι ‘χε δασκαλέψει!
ΧΟΡΟΣ
Ωρα ‘ναι σκιας την κεφαλή να χώσεις στο μπολίδι
και σαν τον κλέφτη να γλακάς να φύγεις από πώδε
Γή ‘να καράβι να πα βρεις στο πάγκο ντου να κάτσεις
και τα κουπιά ντου να ζευτείς να πα καλαρμενίσεις. 
Κατα που το γροικώ μαθές πολλά βαριές φοβέρες
λένε οι γι-Ατρείδες για τα ‘μας, οι τζιμπραγοί ρηγάδες.
Φοβούμαι μην μ’ αρχίξουνε στσι πέτρες και με φάνε
και μέγα θλίψη με βαστά με τον αφέντη μέσα
και το παράξενο κακό απου τον έχει πιάσει.
ΤΕΚΜΗΣΣΑ
Δεν κοβγει ο έρμος ο νοθιάς δίχως αστροπελέκια
να πέσουν και την δύναμη να του κουτσανυχίσουν!
Κι αν συνηφέρει ζάβαλες, άλλον καημό θα πιάσει.
Μαθώς καημός και σκοτωμός είναι τα έρμα πάθη
να ντουχιουντίζεις μοναχός κι άλλος να μη σου φταίει
οξ’ απατός σου. Τούτονά φέρνει το μέγα-ν πόνο
ΧΟΡΟΣ
Ας του περάσει και γιαμιάς καλότυχο τον έχω.
Ας φύγει μόνο το κακό κι αποξεχνάς το πούρι!
ΤΕΚΜΗΣΣΑ
Μα πε μ’, ανε σε βάνανε στο διαλεγό, σαν είντα 
θελ’ ‘α διαλέξεις ζάβαλες, την καλοπέρασή σου
κι οι φίλοι σου να θλίβουνται, γή να σταθείς ομάδι
μ’ αυτούς κι ας θλίβεσαι κι εσύ;
ΧΟΡΟΣ
.............................................. Γυναίκα αφρουκού μου:
Σαν το ζευγαρωτό κακό άλλο κακό δεν είναι!
ΤΕΚΜΗΣΣΑ
Μα ‘γω κι οντεν εγιάγυρε στο ρόρε-ν τ’ ελυπούμουν!
ΧΟΡΟΣ
Πως το ‘πες; Δεν το κάντισα!
ΤΕΚΜΗΣΣΑ
.......................................... Στο μανισμό ντου πούρι
είχεν χαρά κι ας ήτονε μέσα στο πάθος. Ναίσκες!
μα ‘γω, που τον-ε θώρουνε, είχα καημό μεγάλο.
Οτι ώρα ν-ήρθε κι αυτηνού-ν ο νους στην κεφαλήν του
κι εβγήκ’ απ’ τον κουζουλαμό, ήμπε στην μαύρη θλίψη
κι εθλίβουμουν ομάδι ντου, ως και πλια μπρος θλιβούμουν.
Α’ δεν είναι τούτονά κακό απο θεού, ειντά ναι;
ΧΟΡΟΣ
Κι εγώ το ίδιο σκεύγομαι και τρέμω μην του ‘πέψαν
πουρ’ οι θεοί το μανισμό. Θαμάζομαί σου λέω
πως έχει θλίψ’ αντίς χαρά το ρόρε ν-του σαν ηύρε
και πλια μπρος εχαιρούντανε!
ΤΕΚΜΗΣΣΑ
......................................... Ε, μα ετσά ‘ν’ το πράμα!
ΧΟΡΟΣ
Και πως εμπήκεν η γι-αρχή του σοκουζουλαμού ν-του
Πέ μας, μα ως μας-ε θωρείς ομάδι σου πονούμε!
ΤΕΚΜΗΣΣΑ
Δικος εστάθης, κι ως δικού θα σου τα φανερώσω!
Tα δίκαια μεσάνυχτα, σαν έσβησαν οι λύχνοι,
δίστομον έπιασε σπαθί κι ήθελε να πορίσει
δίχως αιτία. Tο γιαμιάς εμάνισά του η γι-έρμη
κι είπα ν-του «Αία είντα θες; Είντα θα πας να κάμεις
αμοναχός, δίχως κιανείς να σ’ έχει διατάξει,
δίχως ν’ ακούσεις σάλπιγγα τση μάχης να λαλήσει;
Ούλος ο κόσμος κείτεται, ούλοι-ν οι στρατιώτες!»
Και εγύρισε και λέει μου ως λέν οι γι-άντρες ζάρε,
«Γυναίκα το στολίδι σου ας είν’ η σιωπή σου»
Σαν το ‘κουσα, εσώπασα κι αυτός εχύθηκ’ όξω
κι είντα εκατεργάστηκε, ζάβαλες, δεν γατέχω!
Μα οντεν εντιγιάγυρεν φέρνει τζιμπροδεμένους
τράγους ντανάδες και κριγιούς, μπεγίρια και κουλούκια
πιασμένα στο κυνήγι ντου. Κι ως  ήμπε στο παβιόνι
αλλα ν-ιδια απο τον καφά ήσφαζε κι άλλα πάλι
έπιανε κι ανεστρίφωνε κι έκοβγε το λαιμό –ντως
κι άλλ’ ασκημοξεράχιζε κι άλλα δεμένα ακόμη
σαν τσ’ άντρες τα κριμπάτζιζε κι ας ήταν έχνη. Αχι!
Στην υστεριά επόρισε όξ’ απο το παβιόνι 
και σ’ έναν ασκιανό ομπρός εστάθηκε κι εμίλιε
κι έπιανε μια των Ατρειδώ λήτες, μια τ’ Οδυσσέα
κι εγέλα κι εχαχάριζε πως του καλοπλερώσαν
το καταμούρισμά των-ε κι απώς εμπήκε πάλι
μέσα και ξαναρχίνηξε. Με τα πολλά, στο τέλος
ήρθε ο έρμος του ο νους στην κεφαλή ν-του κι είδε
είντα λοής ογουρσουζές έγεμε το παβιόνι
κι εσυρε μούγκρος δυνατό. Την κεφαλήν του εχτύπα
και μούρη γόνατο γιαμιάς εις τα σφαχτάρια πέφτει
κι έσερνε γένια και μαλιά κι ετζαγκρουνομαδιούντο
κι ώρα πολλήν επέρασε κι άχνα δεν είχε βγάλει
κι απώς εμένα γύρισε και με βαρές φοβέρες
με φοβερίζει να του πω ειντα ‘χε καωμένο
και σ’ είντα μαύρη καταδιά έφταξε κι είντα γίνει;
Εσκιάχτηκα ως είχα ιδεί ειντά χε καωμένο
κι έκατσα και μολόησα όσα-ν είχα θωρώντας
Κι αυτός γιαμιάς εξέσπασε θρήνο μεγάλον, έθοιον
απου μουδ’ είχα ξαναειδεί, μουδ’ έβανα στο νου μου
πως θελα ιδώ η γι-άτυχη απ’ όνομης του πούρι!
Μονό σε λαγουδόκαρδα κι ανηψυχα αντράκια
ταιριάζανε οι θρήνοι ντου. Δίχως σκριλιές οντίμως
έκλαιγε κι ίδια σαν ντανάς εβαρομουγκαλιούντο!
Εδά απου μιλούμενε, φτάνει η κακομοιριά ντου 
να ναι θεσμένος νηστικός και πολυδιψασμένος
απά στα έχνη που σφαξε με το βαρύ μαχαίρι
μπούμπουρα λώμπης έπεσε απάνω ντως ο μαύρος.
ως φαίνεται μέγα κακό έχει στο νου να κάμει
πουρι πολυδηγάται το στο μοιρολοητό ντου
Για τούτονά ρθα λω παέ φίλοι μ’ αγαπήμένοι
ελάστε να μ’ αειδάρετε, εμπάστε στο παβιόνι
ήμπας και τον-ε βγάλομε. μα και στην καταδιά ντου
όσοι ‘ναι αφρουκάζονται στω’ φίλων τως τα λόγια! 
ΧΟΡΟΣ
Τεκμήσσα του Τελεύταντα ακριβοθυγατέρα
για το δικό μας άθρωπο βαρά κακά δηγάσαι!
Ε μά! Εκουζουλάνανε οι τσιφτελιές τον ρήγα;
ΑΙΑΣ
Αλλοί κι αλλοίμονός μου το!
ΤΕΚΜΗΣΣΑ
........................................ Ως φαίνεται γοργό ‘χουν!
Ημπας και δεν ακούσατε τον αναστεναγμό ν-του;
ΑΙΑΣ
Αλλοί και τρισαλλοίμονός!
ΧΟΡΟΣ
........................................Σάοικα, πόνον έχει
για το κακό ντου πάθημα και θλίψη τον-ε πιάσε!
ΑΙΑΣ
Αλλοίμονός μου καλογιέ!
ΤΕΚΜΗΣΣΑ
.................................... Αλλοίμονός μου μένα!
Τον Ευρυσάκη θέλει εδά και του φωνιάζει πούρι!
Είντα να θέλει; Είντα γυρέ’; Αλλοί μ’ εμέ τση μαύρης!
ΑΙΑΣ
Το Τεύκρο θέλω! Που ‘ν’ τον-ε; Πάλι στα τάρταλά ‘ναι
κι εγώ ποθαίνω, χάνομαι;
ΧΟΡΟΣ
.................................... Ηρθε στα σύγκαλά του
Ανοιξε! Ημπας και ντραπεί σαν μας-ε ιδεί!
ΤΕΚΜΗΣΣΑ
........................................................... Ανοίγω, 
κι έρχου να ιδείς τα έργα ντου, να ιδείς την καταδιά ντου!

ΑΙΑΝΤΑΣ
Ναύτες και φίλοι, αλλοίμονος και τρισαλλοίμονός μου!              (στροφή α’)
Εσείς μονο ‘πομείνετε στο δίκιο απάνω φίλοι!
Ελάστε και ξανοίξετε είντα παντέρμο κύμα 
κι είντα μεγ’ αντιμάμαλο αναγυρού με κλώθει.
ΧΟΡΟΣ
Αχι μα σάοικα τα λες αλήθειες μαρτυρούνε
Δείχνουν τα έργα σου μαθώς πως φρόνηση δεν είχες!

ΑΙΑΝΤΑΣ
Αλλοίμονός μου ναύτες μου, τση θάλασσας τεχνίτες!
απου καβαλικέψετε την θάλασσα μετά μου
για να ‘ρθετε! Εσάς μωρέ! Εσάς λογιάζω μόνο
βοηθούς στα πάθη μου! γι αυτό γιαμιάς σκοτώσετέ με!
ΧΟΡΟΣ
Φρόνιμα μίλιε σκιας εδά! μη θες κακό να δώσεις
τάξε ρεμέδιο του κακού. Η συμφορά πληθιαίνει!

ΑΙΑΝΤΑΣ
Θωρείτε τον απότολμο, που λιονταριού καρδιά ‘χε
θωρείτε με απου τρεχα πρώτος να μπω στην μάχη
Θωρείτε με που σήκωσα σ’ άφταιγα έχνη χέρα!
Αχι κι εδά με παίζουνε Αχι ντροπή μεγάλη!
ΧΟΡΟΣ
Σώπαινε Αία, σώπαινε! Θερμοπαρακαλώ σε,
αφεις τούτες τσ’ αθιβολές Αφεις τσι. Μην τσι πιάνεις!
ΑΙΑΣ
Για’ δεν πορίζεις; Σάλευγε! Για δε γλακάς να φύγεις!
Αλλοίμονός μου!
ΤΕΚΜΗΣΣΑ
...................... Για το θιό! Ελα στα σύγκαλά σου!
μαλάκωσε!
ΑΙΑΣ
...............Αλλοί μου λω, του μαυροκακομοίρη,
απου ‘χα και μου φύγανε στα χέρια μου τσ’ οχτρούς μου
κι εμόνταρα στα πρόβατα και στα παντέρμα βούγια
κι έχυσα σκιας το αίμα ντως άδικα των αδίκω!
ΧΟΡΟΣ
Ε, κι είντα ‘δα, το που ‘καμες, το ‘χεις και το μετάχεις;
Τό ‘γινε δεν ξεγίνεται και μην στενοχωράσαι!
ΑΙΑΣ
Ε, σκύλε κι απο τσι κακούς χειρότερε Δυσσέα
γιε του Λαέρτη, π’ άδικα κι ατιμα μόνο κάνεις!
Χαημένε! Που ‘σαι του στρατού ο πλια ξεφτιλισμένος
Ειντα χαρά θα ‘χεις εδά κι είντα γελια θα κάνεις!
ΧΟΡΟΣ
Του καθενούς, τα κλάηματα, γή τση χαράς τα γέλια,
τα πέμπει ο θιος!
ΑΙΑΣ
......................... Ε! Ε! Μαθώς, άχι και να γινούντον
να τον εθώρουν μια στιγμής κι ας είμουνε στα πάθη!
ΧΟΡΟΣ
Ρήγα μη λες λόγο βαρύ! Σέβου την καταδιά σου!
ΑΙΑΣ
Ζα λέω Ζα απου σουνε η ρίζα τση γεννιάς μας
είντα καλά θα ήτονε απής θα ‘ποσκοτώσω
τση δυο Ατρείδες αρχηγούς και τούτονά το βρώμο
τον άτιμο, να πόθαινα να ‘χανα την ζωή μου!
ΤΕΚΜΗΣΣΑ
Σάν εύχεσαι έτσιδα λοής για ΄νομή σου κάμε
ευκή να σου κλουθώ κι εγώ. Γιαιεντα να ζω σα φύγεις;

ΑΙΑΣ
Ωφου σκοτίδι, που ‘σαι ‘δα το φως τ’ αληθινό μου,
τάρταρε φωτεινότατε ελάστε, πάρετέ με!
Πάρετε και λαλείτε με κατοικηριό να κάμω
στον τόπο σας. Δεν είμαι μπλιο άξιος να γλιτώσω
μηδ’ απο θιο γή ‘πο θνητό να βρω την σωτηρία.
βαρά λω με τσαλοπατεί του Δια κιαμια κόρη
και χάνομαι που θα σταθώ; Πως θα ξετρυπηρίσω;
Κι αν ούλα λώμπης χάνουνται κι εγώ βρίχνομ’ ανάδια
σε τούτα τ’ άνουσα ν-οζά, φίλοι μ’ αγαπημένοι,
γιειντα δεν έρχετ’ ο στρατός να πιάσει δίπλου τρίπλου
να με σκοτώσει!
ΤΕΚΜΗΣΣΑ
...................... Μάνα μου! Είντα ‘ναι τα δηγάται;
Αλλότες μουδ’ απο το νου δεν θελ’ ‘α του περάσουν!

ΑΙΑΣ
Αλλισαντίστικα στενά τση θάλασσας και σπήλια
γιαλιθιανά και συ ύλατο στην άκρα του κυμάτου
πολύς καιρός επέρασε που μ’ είχετ’ στην Τροία.
Μα πάει μπλιο! Αζωντανό δεν με ξαναθωρείτε!
Μη τύχει κι απ’ το νου κιανούς ν’ αντισταθεί περάσει!
Του Σκάμανδρου γειτονικά νερά, απου τσ’ Αργείους
ευφραίνετε, τον άντρα αυτό –κι ας είναι καυχησά μου-
απου τση Τροίας ο στρατός έτρεμε πλια παρ’ άλλο
απ’ όσους ήρθαν’ έπαε απ’ ούλη την Ελλάδα
δεν θα ξαναξανοίξετε. Επά θα μπω στο χώμα!
ΧΟΡΟΣ
Μ’ έθοια κακά κι αντίκακα που σ’ έχουνε βρομένο
είντα να κάμω, να σταθώ και να σ’ αλικοντίσω
στα λες, γή να σ’ αφήσω σκιας και λέγ’ ότι θελήσεις!
ΑΙΑΣ
Ε, ε! Και ποιος να μου λεγε πως τ’ όνομά μου ζάρε
θελα γροικάται ίδιας λοής με τσι κακομοιριές μου!
ηρθεν η γι-ώρα τ’ αχητό να βγάλω δίπλου τρίπλου!
Σε έτσα κακά επόδωκα! Εγώ! Που ‘ρθεν αλλότες
στην Ιδη επά ο κύρης μου κι απ’ ούλους που κλουθούσαν
εβγήκε πρώτος στην τιμή κι εγιάγυρε στο σπίτι
κι ήταν το νάμι ντου πολύ, κι εγώ ο γιός του τάξε
ήρθα στον ίδιο μετ’ αυτόν τόπο, επά στην Τροία, 
κι είχα κινήσει με χαρά περίτου σαν κι εκείνον
και δύναμη κι εμπόρουνε έργα πολλά να κάμω
κι εδά χάνομαι ν-άτιμος για το στρατό που ‘κλούθα
των Αργειτώ’! Αν ήζενε ο γι-Αχιλλέας ζάρε,
και το κατέχω, κι ήθελε να δώσει τ’ ‘αρματά ντου
ωσάν την τζόγια κιανενούς άλλος δεν θελ’ ‘α τύχει
για να τα πάρει όξω ‘γω! Οξ’ απο ‘με γροικάτε;
μα ‘δα εγίνει το κακό, κι επιάσαν οι γι-Ατρείδες
κι εδώκαν την αρματωσά σ’ έναν κακούργον άντρα
και την αντρειά ‘παράριξαν και την περιφρονήσαν.
Αχι, μ’ αν δεν ετάρασε ο νους τση κεφαλής μου
και δεν εμεταπάτουνε απ’ τον σκοπό απου ‘χα
σ’ άλλο δεν θα αποφάζισαν μηδ’ αύτοι να τα δώσουν.
Μα ότι ώρα έπλωνα τη χέρα να τα πιάσω
η θυγατέρα του Διός η γι-αστραποματούσα
η γι-ακατάλυτη θεά εξέστρεψε το νου μου
κι έδωκε λύσσα αμοναχή και μανισμό μεγάλο
και μ’ άμπωξε με των εχνών το αίμα να γαργιώσω 
τα χέρια μου. Κι εδά μαθώς εκείνοι περγελούνε
εμένα. Εγλιτώσαν μου! δεν το βανα στο νου μου
πως θελ’ α μου γλιτώσουνε μ’ αν ο θεός θελήσει
κι ο πλια λαγουδοκάρδιστος γλιτώνει τ’ αντρειωμένου!
Κι είντα να κάμω σκιας εδά; Καθάριο ‘ν’ και θωρώ το,
πως έχθρα μου ‘χουν οι θεοί, κι άχτι-ν οι στρατιώτες
κι οργίζεταί μ’ ολάκαιρη η Τροία ως κι οι κάμποι!
Και πως θα μπω στην θάλασσα να ‘φήσω μέγ’ αυλόχι
να φύγω και στην προδοσά να μπω ω-για τσ’ Ατρείδες;
Κι αν φτάξω οπίσω, πώς θα ιδώ το γέρο Τελαμώνα,
τον κύρη μου; Και πώς μαθώς θα νταγιαντίσει κείνος
ομπρός του να με ξαναειδεί, δίχως να φέρω τζόγια
εκείνου απου ‘κέρδισε τση δόξας το στεφάνι;
Δεν ημπορώ, δεν δύναμαι, λω, να το νταγιαντίσω!
Ειντα να κάμω; Αμοναχός στση Τροίας τα μπεντένια
να π’ ‘α σταθώ και να χυθώ απάνω ντως κι οντίμως
αντρειωμένα να χαθώ; Μα μ’ έτσα τρόπο πούρι
χαρά πολλή των Ατρειδώ θα δώσω. Δεν το κάνω!
Αλλο μου πρέπει να διαστώ του κύρη μου να δείξω
πως δεν εβγήκα άναντρος απ’ αντρειωμένου φλέγα!
Ντροπή ναι λω μακρά ζωή ο άντρας να γυρεύγει
αν δεν θωρεί και γλιτωμό στσι συμφορές που σέρνει.
Ειντα λοής θα την φραθείς λώμπης την κάθα μέρα
αν μεταθέτει αμοναχά γή φέρνει σου το τέλος;
Δεν τον-ε παίρνω για δροσά όποιον αναθαρεύγει,
οντε του δώσουν ψεύτικες ελπίδες. Κι ένα λέω:
Τ’ άντρούς που ‘ναι καλόσειρος και καλαντρειωμένος
πρέπει του γή καλά να ζει γή να γοργοποθαίνει!
ΧΟΡΟΣ
Δεν θα βρεθεί ένας επά να πει πως σου ‘χει ‘κουσει
ψεύτικα, Αία, να μιλείς, ότι κι αν είπες πούρι,
απ’ την καρδιά σου τα ‘βγαλες, μα κάμε μπλιο μιαν άφη
κάμε των φίλω’ των δικώ την χάρη που γυρεύγουν
αφησε τσ’ έγνοιες, αφεις τσι!
ΤΕΚΜΗΣΣΑ
..........................................Αφέντη μ’ Αία γροίκα: 
Αν-ε σου βγεί το μπολετί να ξετελέψεις σκλάβος,
δεν είναι πλια χειρότερο κακό να βρει τσ’ αθρώπους
Εγώ μαθές εγίνηκα ‘πο λέυτερο πατέρα
που ‘ταν κι ο πλουσιότερος στσι Φρύγες στον καιρόν του
κι εδά ‘μαι σκλάβα, οι θεοί το θέλαν, κι όνομής σου
το καμες, μα σαν έθεκα μετά σου σε μιαν κλίνη
εσένα θέλω κι αγαπώ, και σε ξορκίζω κύρη
ίδια στον Ζά τσ’ αγάπης μας, στην κλίνη μας απάνω,
στην κλίνην απου μ’ έσμιξες, να μην με παραιτήσεις
σε ξένα χέρια κι απ’ τσ’ οχτρούς, απου χεις, μην μ’ αφήσεις
λόγια πικρά για λόγου σου ν’ ακούσω! Μην το κάμεις!
Αν μου ποθάνεις σήμερο μαθές και μου στρατέψεις
για θάνατο το λόγιαζε και τσ’ αφεδιάς μου λέω!
Μονημερίς θα ‘ν’ έρθουνε Αργείτες να μ’ αρπάξουν
και μετά με και τον υγιό που ‘χομε καωμένο
και δούλας ζήση θα παιρνώ. Σάοικα θα μου τύχει
κιανείς αφέντης με πικρά λόγια να με μοτσάρει
να πει: «Ιδέτε την γυνή που ‘θετε-ν εις την κλίνη
του Αίαντα, απου ‘τανε ο πρώτος στρατιώτης,
είντα λοής επόδωκε, κι είντα σκλαβιάς δουλεύγει,
αυτή, που την ζηλεύγανε!» Τέθοιες βαριές κουβέντες
θα πει και θα ‘ναι εντροπή για σέ και την γενιά σου!
Ντραψου και τον πατέρα σου απου θα παραιτήσεις 
αμοναχό στα γεραθειά και θα κακοποδώσει
Ντράψου και την κερά μανά που στσι θεούς φωνιάζει
ολημερνίς αζωντανόν οπίσω να σε φέρουν.
Λυπήσου κύρη μου το γιο, αν τύχει και σε χάσει
καινούργια ζήση θα περνά σε μισητούς αφέντες.
Λόγιασε κύρη το κακό απου θα πας να κάμεις 
κι εμέ κι εκείνων που ‘κουσες αν τύχει και ποθάνεις!
Δεν έχω ν-άλλη απαντοχή όξ’ απο σε! Γροικάς μου;
Εσύ ‘σ’ απου κατάλυσες την δόλια μου πατρίδα
και οι θεοί επέψανε τον κύρη μου στον αδη 
ομάδι με την μάνα μου κατοικηριό να κάμουν.
ποιος τόπος λώμπης θα βρεθεί δίχως σου για δικός μου;
Ποιο πλούτος θ’ αποτάξω μπλιο. Απο ν-τα ‘σε κρεμούμαι!
Μη μου ξεχνάς! Δεν ποξεχνούν την καλοπέρασή ντως
οι γι-άντρες σαν την έυρηκαν. Η χάρη γεννα χάρη.
μα όποιος ζάβαλες ξεχνά ότι καλό του κάμαν 
κι αν έχει ταξ’ ευγένεια, μονοστιγμής την χάνει!
ΧΟΡΟΣ
Αιαντα, αν σου βρίχνεται λύπηση στην ψυχή σου
ωσάν κι εμέ φρουκάσου τση!

ΑΙΑΣ
....................................... Θα την-ε μπεγιεντίσω
μόνο σαν κάμ’ ότι ‘χω πεί!
ΤΕΚΜΗΣΣΑ
....................................... Αίαντα λατρευτέ μου,
πάντα σου βρουκαζούμουνε!
ΑΙΑΣ
......................................... Ε, άμε σκιας να φέρεις
το γιό μου επά, να τον-ε ιδώ!
ΤΕΚΜΗΣΣΑ
......................................... Φόβο μεγάλο επήρα
κι επόβγαλά τον από ‘πα!
ΑΙΑΣ
..................................... Απ’ τον κουζουλαμό μου;
Μίλιε καθάρια, λέγε μου!
ΤΕΚΜΗΣΣΑ
................................... Φόβο ‘χα μην βρισκούνταν
ομπρός σου και χανούντανε!
ΑΙΑΣ
....................................... Εις το δαιμονισμό μου
κι ετούτο ‘μπόριε να γενεί!
ΤΕΚΜΗΣΣΑ
...................................... Ναι μα ‘χα ‘γω το νου μου
κι  ακριβοφύλαξά τον-ε!
ΑΙΑΣ
................................. Καλά ‘καμες γυναίκα!
Παινώ το νου-ν απου ‘δειξες!
ΤΕΚΜΗΣΣΑ
...................................... Ημπας περν’ απ’ το νου σου,
πως θελ’ ‘α κάμ’ αλλη δουλειά;
ΑΙΑΣ
............................................. Αμε να τον-ε φέρεις,
δαμάκι για να τον-ε ιδώ. Να του μιλήσω θέλω!
ΤΕΚΜΗΣΣΑ
Κάθου, μα με τσι δούλους μας είναι που τον-ε βλέπουν! 
ΑΙΑΣ
Και γιαειντα σκιας δεν έρχεται, γιαειντα ξαργεί;
ΤΕΚΜΗΣΣΑ
................................................................... Υγιέ μου!
Ο κύρης σου σε ζήτηξε. Δούλε απου την χέρα
πάρε και φέρ’ τον-ε έπαέ!
ΑΙΑΣ
................................. Εσέρθηκε για να ‘ρθει
γή δε σου καλαγροίκησε!
ΤΕΚΜΗΣΣΑ
................................... Ε, ‘ν’ τον που τον-ε φέρνει
ο δούλος μας ίδα ‘παέ!
ΑΙΑΣ
................................ Εκειέ μου τον-ε βγάλε!
Ναι σου, μα δε θα φοβηθεί, αν είναι απ’ την γενιά μου,
-δικός μου γιός-, πως θα θωρεί ετούτα τα σφαχτάρια!
Απο μικρός πρέπει να μπει εις του κυρού τσι τρόπους
κι ας είν’ αιματοβούρωτοι, σα θέλει να του μοιάσει.
Υγιέ μου, να κατασταθείς πλια καλοτυχισμένος
του κύρη σου, μα στ’ άλλα ντου πιτήτα να του μοιάσεις!
Μόνο κιοτής μην μου γενείς! Υγιέ, ζηλεύγω σου το
πως μια δροσά απ’ τα κακά που σέρνω δεν καντίζεις! 
Ε, την παντέρμη την ζωή είντα γλυκιά απου ‘ναι
σαν δεν καντίζεις μια δροσά, μέχρι να διανυρίσεις
ειντά ‘ναι λύπη και χαρά. Οντε θα φτάξεις γιέ μου
να νιώθεις, τότεσάς τσ’ οχτρούς του κύρη σου να κάμεις
να καλοκαταλάβουνε ποιος σ’ έχει γεννημένο
και ποιος εισαι τουλόγου σου! Μα ως τα τότες γιέ μου,
βόσκου στ’ αέρι το κριγιό, τ’ αμάλαγο. -γροικάς μου;-
κάμε ψυχή αδυνατή. Χαρά και περηφάνια
δώσε τση κερα μάνας σου. Κιανείς απ’ τσ’ άντρες πώδε
κιανείς μαθώς απ’ τσ’ Αχαιούς δεν θα σ’ αντιπατήσει
μουδε πικρήν ατίμωση, μα λείπω μα δεν λείπω,
θα πιάσει να σου δώσει γιε. Δραγάτη λ’ω σ’ αφήνω
τον Τευκρο, να ‘ν’ ανήπνητος φύλακας εδικός σου,
ν’ ανεθραφείς αντρίστικα. Κι αν είναι μακρυσμένος
-τσ’ οχτρούς ζυγώνει ζάβαλες- δεν ‘ποξαργεί, μα θα ‘ρθει!
Κι εσείς πολεμιστάδες μου τση θάλασσας τεχνίτες
αφρουκαστείτε, απ’ ούλους σας γυρεύγω ‘να χατήρι,
να πείτε το που πρόσταξα του Τεύκρου να το κάμει.
Να πάει το κοπέλι μου στου κύρη μου τα σπίθια
του Τελαμώνα βασιλιά και τση κεράς μανάς μου
τσ’ Ερύβοιας και να σταθεί υγιός κι αειδαριστής τως
μέχρι να ζούν κι ωστε να μπουν στον αποκάτω κόσμο.
Ε, ‘ν’ τ’ άρματά μου! Εχετε τ’ αμέντε ντως, μην πιάσουν
ο που μου γίνηκε φονιάς κι οι γι-Αχαιοί ρηγάδες
τζόγια να π’ ‘α τα βάλουνε σε κιανα σβίδο, τάξε!
Υγιέ μου, Ευρυσάκη μου, σαν έχεις και το νάμι,
ε, ‘ν’ το σκουτάρι του κυρου, απου ‘ναι κουκλωμένο
μ’ εφτά βουγιώ βαρές προβές, πάρε το για κανίσκι,
να το ‘χεις! Τ’ άλλα μ’ άρματα, ομάδι μου στο χώμα
να μου τα βάλετε μωρέ! Γυναίκα, έρχου πώδε!
Παρ’ τον υγιό και σάλευγε! Γερά γερά σου λέω!
Καλά κλείσε του παβιονιού την πόρτα! Πάχτωσέ την!
Κι απόξω μην θρηνολογάς! Αρέσουνε τα δάκρυα
εις τσι γυναίκες. Σώπαινε! Δε πρέπουν μοιρολόγια!
Μουδ’ αρχινά κιανείς γιατρός με ξόρκια την δουλειά ντου
σαν πάει ν’ ανοίξει μιαν πληγή!
ΧΟΡΟΣ
............................................ Τρομάσω και φοβούμαι
να σε θωρώ να βιάζεσαι. Μουδε μου πολυαρέσει
ο λόγος σου ο δίκοπος!
ΤΕΚΜΗΣΣΑ
............................... Κύρη κι αφέντη μ’ Αία!
Ειντα ‘βαλες στο νου σου ‘δα να κάμεις! Αποκρίσου!
ΑΙΑΣ
Μην το ‘ξετάζεις! Μη ρωτάς! Μη θες να κόψεις κρίση!
‘νεμάζωξε το νου σου μπλιο!
ΤΕΚΜΗΣΣΑ
....................................... Τρομάσσω! Αλλοίμονός μου!
Για το χατήρι του ν-υγιού! Για τσι θεούς! Σ’ ορκίζω,
μην μας αφήσεις!
ΑΙΑΣ 
......................... Θλίβεις με! Πολλώ λογιώ με θλίβεις!
κοντό και δεν το κάντισες πως στσι θεούς δεν είμαι
μπλιο μου χρεώστης! Πού μαθώς μ’ αειδάρανε; Για πέ μου!
ΤΕΚΜΗΣΣΑ
Σέβου τα λες!
ΑΙΑΣ
..................... Στσι που γροικούν, λέγε τα!
ΤΕΚΜΗΣΣΑ
................................................................ Γιάειντα κύρη
δεν μου φρουκάσαι;
ΑΙΑΣ
......................... Δεν θαρείς, πως πολυνιενιερίζεις;
ΤΕΚΜΗΣΣΑ
Τρομάσ’ αφέντη!
ΑΙΑΣ
........................ Ειντα σκιάς κάθεσαι κι ανημένεις;
Σάλευγε μέσα! Σάλευγε!
ΤΕΚΜΗΣΣΑ
.................................. Για το θεό-ν αφέντη,
μάλαξε το θυμό σου μπλιο!
ΑΙΑΣ
....................................... Γι’ άνουση σε λογιάζω
αν θες εδά τ’ αντέθια μου ν’ αλλάξεις! Δεν αλλάσουν!

ΠΡΩΤΟ ΣΤΑΣΙΜΟ
ΧΟΡΟΣ
Αναμεσώς τση θάλασσας σ’ αντιχτυπά το κύμα,
μα στέκεις σ’ ούλους ξακουστή, στον άπαντα ν-αιώνα,
ε, Σαλαμίνα μάνα μας, πολυμπεγιεντισμένη!
Μα ‘γώ ο κακορίζικος, στση Νίδας τα λιβάδια,
χρόνους πολλούς κι αρίφνητους μήνες, κακοποδίδω.
Τρώει μ’ ο χρόνος, τρώει με, κι ο φόβος καταλύ’ με,
πως δε ξαργώ να μπω κι εγώ στον βουλισμένον Αδη!

Κι ανάδια μου τον Αίαντα θωρώ βαραρωστάρη
-Αλλοίμονόςμου! Ποιος θεός του ‘πεψε το τροζάτο;-
τον Αιαντα, που ‘ναι καιρός π’ εξεπροβόδιζές τον,
να πα να μπει στον πόλεμο, σαν είχε την εξά ν-του,
μα ‘δα, που του χαλάσανε ο νους κι ο λογισμός του, 
εγίνει για τσι φίλους του πένθος και πόνος μέγας
Οι πρωτινές αδραγαθιές, τα έργα τσ’ αντρειάς του
δεν εύρηκαν απ’ τσ’ άτιμους τιμή, μονο ξεπέσαν.
Εξέπεσαν οι γι-αντρειές κι αιτία ‘ν’ οι γι-Ατρείδες!

Κι είναι κι η μαυρορίζικη, η κακογερασμένη,
απου τσ’ ασπρίσαν οι καιροί κι χρόνοι τα μαλιά τζη,
η μάνα ν-του, που χρόνια δα τον είχ’ ανεθρεμένο.
Π’ αν ‘κούσει για το μανισμό και την βαράν αρρώσθια
απου τον ηύρε, σύθρηνο και μούγκρινο θα σύρει.
Δεν θα θρηνήσει, ως θρηνά η γι-αγριοποταμίδα,
μα ίδια ν-ωσάν το ζαρί θ’ αρχίξει να σκριλίζει
και μύριοι χτύποι των χεριώ’ στο μπέτη τζη θα βρούνε
και θα χαλάσει τα μαλιά, τ’ ασπρα τζη θα μαδήσει!

Καλιά ‘ν’ στον Αδη να πα βρει τόπο να πα να κάτσει
ο που σταθεί καλόσειρος και χάσει τα μυαλά ντου.
Δεν πα να σέρνει τη γενιά ‘πο παινεμένους άντρες
σαν χάσει τα ιλούδια ντου και πέρα πώδε ραίνει
χαλά την τάξη των δικώ. Ω κακομοίρη κύρη
είντα σου μέλλουντον να ιδείς; Του γιου σου το τροζάτο!
Αλλος κιανείς όξ’ απ’ αυτόν, απ’ τ’ Αιακού την ρίζα
δεν έχασε το λογισμό μουδε στην τρέλ’ εμπήκε!

ΔΕΥΤΕΡΟ ΕΠΕΙΣΟΔΙΟ
ΑΙΑΝΤΑΣ
Χώνει ο γι-αρίφνητος καιρός τα φανερά και φέρνει
στο φως τα που δεν φαίνουνται! Δροσά δεν στέκει αιώνια!
Ούλα μαθώς τα καταλύ’ ο χρόνος, απου τσ’ όρκους
και τα ινατιλίδικα νταμπιέθια μαλακώνει!
Ετσα κι εγώ, που πέρασα χίλια και μύρια πάθη
κι έντεξα, σαν το σίδερο το καρβουνοβαμμένο,
μαλακωμένος βρίχνομαι ‘πο γυναικός σιργούλια.
Λυπούμαι την, μωρέ παιδιά, χήρα να την αφήσω
και το κοπέλι μ’ ορφανό, αναμεσώς στσ’ οχτρούς μου!
Στην θάλασσα θα πάω ‘δα, να μπω να δροσερέψω.
Να ξερυπήσω το κορμί το ‘ματοβουρωμένο,
ήμπας γλιτώσω απ’ τση θεάς το μανισμό. Κι απόκειας
εκειά στην άκρα τση γυαλιάς, τόπο θα βρω ‘πιτήδιο
κι απάτητο και το σπαθί μέσα στην γής θα χώσω!
Να μην το ξαναειδεί κιανείς, το τρισκαταραμένο!
Τάφο σωστό θα του διαστώ στο χώμα να το θάψω.
Να το ‘χουν α’ο πα κι ομπρός, ο ν-Αδης και η νύχτα
δικό ντως. Είντα το ‘θελα; Ιδι’ απ’ ώσταν το πήρα
απο το τρισκατάρατο τον Εκτορα κανίσκι,
δεν είδα μέχρι ‘δα καλό απ’ τσ’ αργείτες ζάρε!
Καλά το λέει η παροιμιά! Αδωρα ‘ναι τα δώρα
οντε σ’ τα κάνουν οι γι-εχθροί. Καθόλου δεν φελούνε!
‘πο ‘πα κι ομπρός, εις τσι θεούς θα μάθω ‘γω να σκύφτω
και θα τιμώ τσ’ ατζιμπραγούς ρηγάδες, τσι γι-Ατρείδες!
Ρηγάδες είναι κι αρχηγοί και πρέπει ντως το σέβας.
Είντα δεν είν’ ετσά μαθώς; Κι οι πλια καλαντρειωμένοι
κι οι πλια γεροί εις τσ’ αρχηγούς ομπρός πρέπει να σκύφτουν.
Ιδια τσα-ε δεν κάνουνε κι οι κατσιφαριασμένοι
χειμώνες, όντε φεύγουνε, το θέρος να προβάλει;
Ιδια τσα-ε δε γίνεται με την παντέρμη νύχτα
που κύκλο κάνει και περνά κι λάμπ’ οπίσωθέ’ τζη
το φως τση λαμπιρότατης ημέρας; Και το βόγγο
του πέλαγου, δεν παγουδιά και δεν αποκοιμίζει
γλυκού αέρα φύσημα; Κι ο γι-ύπνος ο παντέρμος
ο πλια μεγάλος άρχοντας απου τα πάντα δένει
δεν λύ σαν φύγ’ οσά δεσε; Δεν ‘ποκρατεί κι αιώνια!
Ποιος είμαι ‘γω και δεν μπορώ να βάλω τάξε γνώση;
Ηρθε καιρός κι εκάντισα κι έμαθα και κατέχω
πως ο οχτρός θα στέκει οχτρός ίσαμε να φιλιώσει,
κι όπου ‘χω φίλο, τόσανά για λόγου ντου θα κάνω
σαν να ‘ναι ίδια αύριο να πάψει να ‘ναι φίλος.
Είντα; Λιμάνι δύσκολο είν’ η φιλιά για τσ’ άντρες!
Οτι ‘πα κι ότι ‘κουσετε καλά θα ξετελέψουν.
Γυναίκα, σάλευγε, γιαμιάς μέσα ν-ευκή να κάμεις
εις τσι θεούς το που ποθώ ογλήγορα να γίνει.
Κι εσείς συντρόφοι, κάμετε παράκληση μετά τζη,
και τ’ άρχο Τεύκρο σαν θα ‘ρθει, μηνύσετε να μ’ εύρει
και να γνοιαστεί για λόγου μου και για δικού σας πούρι!
Εγώ θα φύγω, να διαβώ όπου ‘ναι για να πάω
κι εσείς το που εδιάταξα να κάμετε! –Γροικάτε;΄-
Αυριο λώμπης, θα κουστεί πως και κακό αν είχα
εσώθηκα....

ΔΕΥΤΕΡΟ ΣΤΑΣΙΜΟ
ΧΟΡΟΣ
Απ’ την πολλή χαρά, πολύ τρομάσω! 
Φτερά ‘καμα! Πετώ! Χαρά ‘χω πούρι!
Ε, Πάνα, έμπα, βάτεψε το κύμα!
Πρόβαλ’ απ’ τση Κυλλήνης τσι κορφάδες
τσι χιονοσκεπασμένες κι έρχου πώδε!
Ερχου κι εσύ αφέντη που χορεύγεις
πρώτος εις τω’ θεώ το χοροστάσι
Ερχου παέ, ομάδι μου να σύρεις
χορούς απ’ την Κνωσσό κι από την Νύσσα!
Ηρθ’ ο καιρός μαθώς για να χορέψω,
να κάμω τα ταλίμια μου ο μαύρος.
Ερχου και σύ Απόλλω από την Δήλο
πέταξε απά στου Ικάρου τα πελάγη
και φανερώσου ανάδια μου και στάσου
παντοτινά ορτάκης μπιστικός μου!

Ελυσε μπλιο το σκότος του καημού μας
ο Αρης απ’ τα μάθια μας κι εδά ‘χω
χαρά μεγάλη. Ζα, μεγάλε Δία!
Στο λαμπερό φως τρέχω ‘δα τση μέρας
και πάω στα γοργοτάξιδα καράβια
π’ ο Αίαντας σαν ήρθε στα μυαλά ντου
κατά την τάξη διάσσει τα που πρέπουν
για τσι θεούς και για τσ’ αθρώπους πάλι.
Ούλα τα σβήνει ο χρόνος και δεν έχω
δροσά να πώ γή μυστικό να χώσω.
Εμεταγνώμισε μαθώς ο Αίας
ανέλπιδα κι εχάθηκ’ ο θυμός του
κι οι γι-άσκημες μαλιές του με τσ’ Ατρείδες!

ΤΡΙΤΟ ΕΠΕΙΣΟΔΙΟ
ΑΓΓΕΛΟΣ
Αντρες, αφρουκαστείτε μου, στα θέλω να μιλήσω!
Κι αρχή τσ’ αρχής, εγιάγυρε, δεν είναι ώρα, ο Τεύκρος 
απ’ τση Μυσίας τα βουνά! Μα ως έφταξε πώδε,
κι επήγαινε στ’ αντίσκηνο του στρατηγού, του ρήγα,
ούλοι οι γι-Αργείτες στην σειρά τονε καταμουρίζα!
Ανάδια ντου σταθήκανε, γυρού γυρού, στεφάνι,
κι απώς κουβέντες άσκημες ερχίξανε να λένε
ούλοι! Ομάδι! Ε, ‘ν’ τονε τον μπράτιμο ελέγαν
του τρόζακα απου πιασε κακό να μας-ε κάμει!
Ηρθενε μπλιο η γι-ώρα ντου! Δεν θα ξεπιτηρήσει!
Ασούσουμος το χάροντα θα πάει να γυρεύγει
απ’ τσι πετρές! Κι ανάψανε τα αίματά ντως πούρι
ετόσονά, που σύραν’ απ’ τσι θήκες τα σπαθιά ντως!
Ναίσκες! Ιδια στην τέλειωση θα-ν έφταν’ η μαλιά ντως
αν δεν εμπάινανε σαστές πέντ’ εξ’ εφτά γερόντοι.
Που ‘ναι ο Αίας να τα πω; Τ’ αφέντη λέω πρέπει
ούλ’ ‘α τα φανερώνομε!
ΧΟΡΟΣ
…………………… Δεν είναι στο παβιόνι
δεν είναι ώρα απου ‘φυγε. Αλλιώς μπλιο συλογάται
Ελλαξε νου και κεφαλή!
ΑΓΓΕΛΟΣ
………………………. Ωφου κι είντα θα κάμω;
Αργά μ’ έπεψ’ ο μ’ έπεψε κι εξάργησα ο μαύρος.
ΧΟΡΟΣ
Ντα είντα που δεν έπρεπε εγίνηκε;
ΑΓΓΕΛΟΣ
……………………………….. Σαν είντα;
Ο Τεύκρος εδιάταξε, όξω απο το παβιόνι
να μην πορίσ’ ο Αίαντας, πρίχου να φτάξ’ ο γι-ίδιος!
ΧΟΡΟΣ
Ε, μα επόρισε μαθές! Ελλαξε νου και γνώση
εφίλιωσε με τσι θεούς! Εύρηκε το σειρά ντου!
ΑΓΓΕΛΟΣ
Τα λόγια που σας-ε γροικώ είν’ ούλα δίχως γνώση,
αν είπε ο Κάλχας ζάβαλες σωστή την προφητεία!
ΧΟΡΟΣ
Ειντά πες; Είντα το λοιπός έμαθες και κατέχεις;
ΑΓΓΕΛΟΣ
Εγώ κατέχ’, αμοναχά τα γίνηκαν ομπρός μου!
Εφυγ’ από την σύναξη των αρχηγών ο Κάλχας
κι από τσ’ Ατρείδες μακρυά κι εσίμωσε του Τεύκρου
και την δεξάν του ν-έπιασε και σαν δικός και φίλος
έκατσε και τ’ αρμήνεψε και τού ‘πενε, τον Αία
σήμερα μόν’, ολημερίς, να κλείσει στο παβιόνι,
να μην πορίσ’, αζωντανό αν θέλει να τον έχει!
μόνο μια μέρα, σήμερα είπε πως του ‘χει ν-άχτι
η γι-Αθηνά, μα δεν κρατεί περίσ’ η μάνητά τζη!
Κι είπε πως σ’ όσους έχουνε την απλανιά νταμπιέτι
και το φουσάντο ντως θεό, ετούτοινά ξεφτέφτουν
απο θεού στην δυστυχιά! -Γροικάς ειντά ‘π’ ο μάντης;-
Και όποιος, λέει εβγήκενε από καλούς αθρώπους
μ’ αθρωπινά δεν σκέυγεται μουδε και συλογάται!
Κι απώς, εκάτεχε να πει πως απ’ την πρώτην ώρα
σαν έφευγ’ απ’ του κύρη ν-του το σπίτι να ‘ρθει πώδε 
έδειξ’ ανούσης κι άμυαλος κι ας ήτον γεννημένος
απο πατέρα φρόνιμο! Είπε ν-του λέει ο γέρος:
“Υγιέ μου, πάντα να νικάς με το βαρύ κοντάρι
μα να νικάς με του θεού την δύναμη. Γροικάς μου;”
Κι εκείνος αντιγύρισε μ’ ινάτι και του λέει
“Με τω’ Θεών την δυναμη κι ο πλια κακοτερένιος
παντίδει κύρη να νικά. Μα ‘γω θα πάρω δόξα
και δίχως τως. Κατέχω το. Μην έχεις έγνοια κύρη!”
Ετόσονά καυχιούντανε! Κι είπεν ακόμ’ ο μάντης
πως μια φορά η γι-Αθηνά του πε την μάνητά ν-του
να την ξάμώσ’ οθεν τσ’ οχτρούς κι απάνω ντως να πέσει,
μα ‘κείνος τσ’ αντιγιάγυρε βαρύ το λόγο τότες
ίδια σαν να βλαστήμανε, κι είπενε “Ρήγισσά μου!
Αμε να στέκεις στο πλευρό των Αργειτών προστάτης
μα ‘μένα δεν με καταλυούν οι μάχες!” Ηκουσές το;
μ’ έτσα κουβέντες άπλανες, στην μάνητα-ν εμπήκε
έθοιας θεάς. Είντα να πεις; Αντρούς νταμπιέτ’ ειν’ τούτο;
Κατέχεις ειντα’ αλλό πενε; Πως σήμερ’ α’ γλιτώσει
μπορεί να τον-ε σώσωμε, αν ο θεός θελήσει!
Ετούτανά που μου γροικάς ελάλησ’ ο προφήτης
και το γιαμιάς να ‘ρθω ‘παέ με πρόσταξεν ο Τεύκρος
για να σου πω το διάταξε να κάμεις δίχως άλλο.
Αν δεν ξετρέξει η δουλειά, εχάθηκεν ο μαύρος
αν είν’ ο Κάλχας, - κι είν’ αυτός- περίσσα κατεχάρης!
ΧΟΡΟΣ
Τεκμησσα κακορίζικη πρόβαλε ‘δα ν’ ακούσεις 
είντα δηγάτ’ ο που ‘φταξε μαντατοφόρος πώδε!
Ιδιο ξυράφι στην πληγή είν’ και δε νταγιαντάται!
ΤΕΚΜΗΣΣΑ
Ειντά ναι πάλι; Ιδια ‘δα είπα να ησυχάσω
απ’ τα περίσσα βάσανα. Γιάειντ’ ανελώνετέ με;
ΧΟΡΟΣ
Φρουκού τ’ αντρούς ετούτουνέ απου ‘ρθε τα μαντάτα!
να φέρει για τον Αίαντα. φόβο μεγάλον έχω!
ΤΕΚΜΗΣΣΑ
Αλλοίμονος μου! Ειντ’ ‘α μου πεις άθρωπε κι ήρθες πώδε;
Ημπας κι εσοχαθήκαμε;
ΑΓΓΕΛΟΣ
……………………….. Είντα θα ξετελέψεις 
εγώ δεν το γατέχω λω, μ’ αν έφυγε ο Αίας
δεν έχω μπλιο ανάκαρα!
ΤΕΚΜΗΣΣΑ
……………………. Ε, μα φευγάτος είναι
κι ότι μου λες με θλίβει!
ΑΓΓΕΛΟΣ
……………………… Ε, επρόσταξεν ο Τεύκρος
να τονε μανταλώσετε σήμερα στο παβιόνι
κα να μην τον αφήσετε αμοναχό καθόλου!
ΤΕΚΜΗΣΣΑ
Και πού ‘ν’ ο Τευκρος; Τούτανά που λέει, γιάειντα τα ‘πε;
ΑΓΓΕΛΟΣ
Δεν είν ωρα που γιάγυρε! και το φευγιό του Αία
το λογαριάζει για χαημό!
ΤΕΚΜΗΣΣΑ
……………………… Μάνα μ’ η κακομοίρα!
ντα ειντα ‘κουσε κι ειντά μαθε; Πο ποιους αθρώπους ζάρε;
ΑΓΓΕΛΟΣ
Απο το γιο του Θέστορα το μάντη τον προφήτη
απου πε πως η σημερνή μέρα γή ζωή δίδει
γή κουβαλεί το θάνατο!
ΤΕΚΜΗΣΣΑ
……………………. Ηγούη μου! Συντρόφοι,
την μοίρα την ανεύφευγη βοηθάτε να γλιτώσω
Αλλοι γμακάτε το γιαμιάς να φέρεται τον Τεύκρο
κι απ’ τσ’ άλλους άλλοι στην γυαλιά που ‘ναι δυσκά γλακάτε 
κι άλλοι στην ανετολικήτον έφυγε να βρείτε.
Αχι, μα γω το κάντισα πως μ’ έπαιζε ο Μαύρος
και πως εχάσα την παλιά αγάπην απου μου ‘χε!
υγιέ μου κι είντα θα γενώ; δεν είναι ν’ ανημένω
ίδια ‘δα-ε θα παω σκιας όπου μπορώ να φτάξω
Αειντέστε μωρε γλήγορα δεν είναι ώρα πούρι
να καθουμέστανε μωρέ αν είναι να γλιτώσει
εκειός που θέλει το χαημό!
ΧΟΡΟΣ
……………………….. Ετοιμος είμαι λέω!
Ετοιμος! κι όϊ αμοναχά στα λόγια, μα στα πόδια!
Γλήγορα να προφτάξομε!

ΑΙΑΣ
Για-ε ‘να δίστομο φονιά, που στάθηκεν ομπρός μου!
Αθέρας είν η λάμα ντου! Σιμών’ ο θάνατός μου!
Ο Εκτορας ο μισητός μου το ‘χε κανισκέψει,
ο πλια μ’ οχτρός απου τσ’ οχτρούς, δώρο μου το ‘χε πέψει!
Καλό τροχό ‘βρα, κι έκατσα και το διπλό ντου στόμα
εκονισα, κι απώς επά, στση Τροίας τ’ άσπρο χώμα,
απο χερού το κάρφωξα, ορθό, ν’ ανεχασκίσει
εύκολα και γερά γερά το μπέτη να μου σκίσει!
Εδα ‘ποχαζιρεύτηκα! Δία φρουκού και στάσου
στην μιά μου πάντα, μα κι αυτό είναι μαθώς τσ’ εξάς σου!
Δε σου ζητώ βαρύ ριτζά, μούδε περίσσα χάρη
κάμε να τύχει μπιστικός, του Τεύκρο ν’ αβιζάρει,
να ‘ρθει απ’ τσ’ άλλους πλια μπροστά και να με βρει πεσμένο,
να με σηκώσει απ’ το σπαθί το χιλιοματωμένο!
Μην τον αλικοντίσουνε εχθροί, κι οι ποδωμοί μου
φτάξουν, οι σκύλοι να φραθούν κι οι σκάρες το κορμί μου!
Ετούτονά παρακαλώ Ζα και γυρεύγω χάρη.
Δεν είναι πράμα! Κάμε το! Μην το ‘χεις για ζαράρι!
Κι απώς τον άρχο, που λαλεί τσ’ αθρώπους εις τον Αδη,
των αποκατωθιώς τση γής, π’ ορίζει το σκοτάδι,
καλώ. Ερμή, κοντό γροικάς; Ελα και κοίμησέ με
Βόηθα να πέσω στο σπαθί απάνω! Αμπωξε με!
Θάνατο δώ’ μου γλήγορο σαν τα πλευρά μου σκίσει,
να μην ανασφαλάξω μιά, η ψυ μ’ οντε μ’ αφήσει.
Κι απώς καλ’ ,‘α μ’ αειδάρουνε, τσι πλια παρθένες κόρες
απου θωρούνε τω θνητώ’ τα έργα σ’ ούλες τσ’ ώρες
τσι γοργοπόδες, τσι σεμνές, τσι μαύρες Ερυνίες.
Να στριφολαγωνέψουνε, να βρούνε τσι γι-αιτίες
που χάνομαι. Το φέρεσται τω ρηγαδώ τ’ Ατρέα!
Κι απώς να τσι μαζώξουνε μ’ ούλη ντως την παρέα
τσ’ άτιμους, κι ως ελόγου μου χάμε στην γης θα ιδούνε,
ίδια ‘τσα ‘ματοβούρωτοι, σφαμένοι να βρεθούνε,
κι απο δικούς να τύχουνε να ιδούνε το χαημό ντως!
Αειντεστε, γοργοπόδαρες θεές και στο στρατό ντως
μοντάρετε, μοντάρετε, φάτε, μη λυπηθείτε,
Γιουργιάρετ’, άντρες μπόλικοι στέκουνε, να φραθείτε!
Κι εσύ, που με τ’ αμάξι σου τον Ουρανό διαβαίνεις
ήλιε, σαν τύχει και περνάς οντε θα κατεβαίνεις
απ’ την πατρίδα μου κι εμέ, βάστηξε τ’ άλογά σου,
σύρε τσι χρυσοχαλινούς, κατα που ‘ν’ η γι-εξά σου,
κι άμε μηνύτεψέ των-ε τα πάθη, το χαημό μου!
Του κύρη και τση μάνας μου πε για το θάνατό μου.
Απ’ όντε η μαυρορίζικη, έτσα μουζντέ θα ‘κουσει,
σκριλιά θα σύρει και μουγκρά κι ούλοι θα ξεσταθούσι
στην πολιτεία! Γιαειντα ‘δα θρηνώ καπνού κι ανέμου
και δε ξανοίγω το γιαμιάς, να κάμω το τζαρέ μου!
Θάνατε λέω, θάνατε, έρχου συνεπαρσά μου,
εσέ θα πρωτοειδώ μαθώς εις την κατεβασά μου.
Φέγγος τση λαμπιρότατης ημέρας, ήλιε, στάσου,
ετσά που με τ’ αμάξι σου κάνεις την περασά σου,
στάσου, για ύστερη φορά να σ’ αποχαιρετήξω
πρίν μπω στην γής. Την χάρη σου δεν θα ξαναξανοίξω!
Ε, φως και χώμα, ιερό θεμέλιο του σπιθιού μου,
ε, Σαλαμίνα που βαστάς, τσ’ οντάδες του κυρού μου
κι εσύ Αθήνα ρήγισσα, χώρα μπεγιεντισμένη,
απου ‘μαστε με τσ’ άρχους σου βέβια κουνουστεμένοι,
ε, βρύσες, κάμποι, ποταμοί τση Τροίας απ’ αλλότες
με ‘θρέφετε κι εμέ πα-ε με τσ’ άλλους στρατιώτες
πάει ο Αίας, χάνεται, φεύγει, ‘ποχαιρετά σας.
Εχετε γειά! Στερνή φορά θωρώ την αφεδιά σας!
Τα βάσανά μου στσι νεκρούς του ν-άδη θα στορήσω
εσείς, έχετε μόνο ‘γειά, τα στέκετε ν-οπίσω!

ΤΡΙΤΟ ΣΤΑΣΙΜΟ
(Επιπάροδος)

ΧΟΡΟΣ (ημ α’)
Στον κόπ’, ο κόπος πανωθιώς στοιβιάζει κι άλλο κόπο!
Πού δεν επήγα ζάβαλες; Πού δεν έχω ρωτήξει;
Πού δεν επρόφταξα μαθές; Μα δεν ευρέθη ένας
για να κατέχει να μου πεί! Ω! Χτυπος εγροικήθει!
ΧΟΡΟΣ (ημ β’)
Εμείς ειμαστε, που ‘μαστε ν-ομάδι στο καράβι!
ΧΟΡΟΣ (ημ α’)
Ε, κι είντα;
ΧΟΡΟΣ (ημ β’)
............... Ανεγυρέψαμε ούλη την πέρα πάντα
απ’ τα καράβια. Το δισκό!
ΧΟΡΟΣ (ημ α’)
..................................... Κι είντα; Ευρήκετέ τον;
ΧΟΡΟΣ (ημ β’)
Μεγάλος κόπος, μα δροσά δεν εύρηκα ομπρός μου!
ΧΟΡΟΣ (ημ α’)
Μουδε κι απ’ ανετολικά εφάνηκ’ η φανιά ντου!

ΚΟΜΜΟΣ
ΧΟΡΟΣ
Αχι κι ας ήταν ένας να μου τύχει 
ένας απ’ των κυμμάτω τσ’ αντρειωμένους
απου ψαρεύγουν κι ύπνο δε γνωρίζουν,
γή μια θεά τ’ Ολύμπου, γή των ίδιω’
των ποταμώ’ που πέφτου’ στου Βοσπόρου 
την θάλασσα, ας ήτον τα νερά ντως
να μου ‘λεγαν, να μου ξεφανερώσουν,
αν είδαν, πού γυρίζει και πού ραίνει
ο θυμοκεντησμένος βασιλιάς μου!
Βαρύ ‘ναι το παντέρμο να σαλεύγω
σε δρόμους τση γυαλιάς κακοστρωμένους
και τον ανούσ’ αφέντη να γυρεύγω!
ΤΕΚΜΗΣΣΑ
Ηγούη μου!
ΧΟΡΟΣ
............... Τίνος φωνή απ’ τον λαγγόν εκούστη;
ΤΕΚΜΗΣΣΑ
Αλλοίμονός μου τσ’ άμοιρης!
ΧΟΡΟΣ
........................................ Την σκλαβωμένη νύφη
θωρ’ από πέρα κι έρχεται στη θλίψη βουτημένη! 
ΤΕΚΜΗΣΣΑ
Εχάθηκε κι εχάθηκα! Εδά τα ‘χασα ν-ούλα!
ΧΟΡΟΣ
Ειντά ‘ναι; Είντα γίνηκεν;
ΤΕΚΜΗΣΣΑ
....................................Ε ‘ν’ τον επά τον Αία.
Σφαμένος κείτεται έπαδέ. Σπαθί τον έχει σφάξει!
ΧΟΡΟΣ
Ε, μά μωρέ κακομοιριά, που μ’εύρηκε το μαύρο!
Ε, μά μωρέ κακομοιριά, που σ’ εύρηκε γυναίκα!
Αλλοί στο γιαγερμό σου βασιλιά μου!
Αλλοί και στην πεσά σου άρχοντά μου
Τον απατό σου έσφαξες αθέ μου
τον πλια δικό και φίλο σταυραητέ μου!
ΤΕΚΜΗΣΣΑ
Ιδια τσα-έ εγίνηκε κι ώρα ‘ναι για το θρήνο!
ΧΟΡΟΣ
Και ποια χερά ν-εσκώθηκε ενάντια του παντέρμου!
ΤΕΚΜΗΣΣΑ
Η γι-εδική ντ’ ως φαίνεται! Στο χώμα ‘ν’ καρφωμένο
το ‘ματοβούρωτο το σπαθί και το ξεφανερώνει!
ΧΟΡΟΣ
Αλλοί και τρισαλλοί στην δυστυχιά μου! 
Ποιος φίλος το σπαθί ‘θελ’ ‘α στομώσει;
Ποιος ‘θελ’ ‘α ‘λικοντίσει το φευγιό σου;
Εγώ, απου δεν σ’ έκουσα ‘μ’ ανούσης!
Εγώ, που δεν ανήμενα το πράμα!
Αχι και πού ‘ν’ ο Αιαντας, απου ‘χε 
τον πόνον ίδια μέσα στο όνομά ντου;
Αχι και πού ‘ν’ ο Αιαντας, απου ταν
περίσσα ινατιλής κι εκακοπήγε;
Πού ‘ν’ τον τον Αία; Πού ‘ν’ τονε; Να τονε ιδώ γυρεύγω!
ΤΕΚΜΗΣΣΑ
Δεν είναι για τα μάθια σας! Εδά θα τονε πιάσω
να τονε κλείσω ολάκαιρο στο σάβανο! Κιαμ ‘ είντας!
Ποιος φίλος τάξε, θ’ άντεχε, γή θελ’ ‘α νταγιαντίσει
να τονε ιδεί, που βγάνει ‘δα το γι-αίμ’ απο τ’ αρθούνια
κι απ΄την κατάσαρκη πληγή! Τρέχει στο σφάξιμό ντου
το αίμα μαύρος ποταμός! Αχι κι είντα να κάμω;
Ποιος φίλος Αία θα βρεθεί μόνο να σε σηκώσει;
Που ‘ναι ο Τεύκρος; Πού ‘ν’ τον-ε; Αν είναι να ‘ρθ’ ας έρθει
γιαμιάς εδά, τον αδερφό νεκρό να συγυρίσει!
Αίαντα λω ποιος ήσουνε και πως  έχεις ποδώσει;
κι ως έφταξες ως κι γι-οχτροί να σε λυπούνται πρέπει!
ΧΟΡΟΣ
Αχι κι είντα σου μέλουνταν αητέ μου
στην υστεριά να πάθεις στρατηγέ μου
Αγύριστος να πας να βρεις αζά μου
την μοίρα την κακή σου βασιλιά μου!
Την μοίρα και τα πάθη ινατιλή μου
που πάντα σε παιδεύγανε γυαλί μου!
Αιτία να ‘ν’ ετούτα σταυραητέ μου
κι η πέτρινη καρδιά σου στρατηγέ μου 
κι οι σκύλοι οι γι-ατρείδες βασιλιά μου
απου τσ’ εβαροχτρεύουσουν αζά μου
κι εβόγγας κι αναστέναζες γιαλί μου
ολημερίς τσι μέρας τσιτσεκλή μου!
Ε, την παντέρμη μέρα βασιλιά μου
που μπήκες εις το σβίδο άρχοντά μου
για τα παντέρμα όπλα γιασεμί μου
κι αρχίξανε τα βάσανα γυαλί μου
ΤΕΚΜΗΣΣΑ
Αλλοίμονος μ’ αλλοίμονος!
ΧΟΡΟΣ
...................................... Ο πόνος την ευρήκε-ν
στην μέση μέση τση καρδιάς!
ΤΕΚΜΗΣΣΑ
.........................................Αλλοίμονός μου λέω!
ΧΟΡΟΣ
Ως κι ανε κλάψεις, και διπλά και τρίδιπλα γυναίκα
σε νιώθω, μα ‘χασες μαθές έθοιον αγαπημένο
έθοιο λεβέντη!
ΤΕΚΜΗΣΣΑ
..................... Νιώθεις με, μα ‘γω τον πόνο σέρνω!
ΧΟΡΟΣ
Ως τα ‘πες είναι!
ΤΕΚΜΗΣΣΑ
........................ Αλλοίμονος παιδί, παιδί, παιδί μου!
Σ’ είντα σκλαβιά θα μπούμενε σ’ είντα φαμέγιου ζεύγλα!
και ποιους αφέντες θα ‘χομε;
ΧΟΡΟΣ
.......................................... Εχει ο θεός και σώπα!
αλλοίμονός σου που πιασες των ρηγαδώ τ’ Ατρέα
τα έργα τα παράνομα στο μοιρολοητό σου!
Μα ‘χει ο θεός!
ΤΕΚΜΗΣΣΑ
.............. Εχει ο θεός; ντα τούτανέ δεν είναι
ζάβαλες έργα του θεού;
ΧΟΡΟΣ
................................. Πολλά μεγάλο βάρος
μας έδωκαν!
ΤΕΚΜΗΣΣΑ
............... Ε, ‘δε κακό απου χει καωμένο
για το χατήρι του Δυσσέ’, η γι ίδια η Παλλάδα
η πρωτοκόρη του Διός!
ΧΟΡΟΣ
.................................. Κι εδά ο τρισχαημένος
γελά κι η μαύρη ντου ψυχή φραίνεται και χαρά ‘χει
με τούτα τα παθήματα που ‘βγαλε το τροζάτο!
Ε, ε! Γελούν κι οι στρατηγοί τ’ Ατρέα ως το κούσαν!
ΤΕΚΜΗΣΣΑ
Ας τσι κι ας παίζουν κι ας γελούν κι ας χαίρουνται στα πάθη
απου περνούμε! Ούλοι ντως νεκρό δεν τον-ε ‘θέλαν;
Ας τον-ε κλαίνε ‘δα νεκρό σαν λείψει από την μάχη!
Κοντό κι όσ’ είν’ ανούσηδες, καλό κι αν των-ε τύχει
δεν το θωρούνε πρίν μαθώς το χάσουν κι απως κλαίνε;
Ο θάνατός του ήτονε για ‘με πρικύς, για ‘κείνους
γλυκής και για του λόγου ντου ξεκούραση μεγάλη!
Οτι μαθώς εγύρευγε το ‘βρηκε. Δεν εζήτα 
το θάνατο; Ε, ηύρε τον! Γιαειντα σκιας τον-ε παίζουν;
Για τσι θεούς επόθανε, κι όϊ για όνομίς των!
Δεν πα’ να κάθετ’ ο Δυσσές να τον-ε καταράται,
ο Αιαντας επόθανε και πάει μπλιο για κείνους,
εμένα μόνον έφυγε και μ’ άφηκε στσι θρήνους!

ΤΕΤΑΡΤΟ ΕΠΕΙΣΟΔΙΟ
ΤΕΥΚΡΟΣ
Αλλοί κι αλλοίμονός μου το!
ΧΟΡΟΣ
......................................... Σώπαινε κι αφρουκούμαι 
θαρώ, του Τευκρο την φωνή. Σαν να θρηνάτ’ ο μαύρος!
Ντα ‘τσά κακό πάει να ιδεί!
ΤΕΥΚΡΟΣ
...................................... Αίαντ’ αγαπημένε!
Κοντό κι αλήθεια αδέρφι μου επόθανες ως μου ‘παν;
ΧΟΡΟΣ
Εχάθη ο γι-άντρας ο καλός και κάτεχέ το Τεύκρο!
ΤΕΥΚΡΟΣ
Αλλοίμονος στην μοίρα μου κι εβαροπάτησέ με!
ΧΟΡΟΣ
Ε, μα ετσά ‘ναι!
ΤΕΥΚΡΟΣ
....................... Αμοιρος! Αμοιρος είμαι ζάρε!
ΧΟΡΟΣ
Μόλαρε Τευκρο τον καημό!
ΤΕΥΚΡΟΣ
..................................... Ε, τον παντέρμο πόνος!
ΧΟΡΟΣ
Πόνος μεγάλος!
ΤΕΥΚΡΟΣ
.................... Δυστυχιά μ’ ηύρεν, αλλοίμονός μου!
Που το κοπέλι ντου μωρέ; Σε ποια μεριά κοντό ‘ναι
τση γής ετούτης!
ΧΟΡΟΣ
........................ Μοναχό το ‘χουνε στο παβιόνι!
ΤΕΥΚΡΟΣ
Να πάει γείς γερά γερά και να το φέρει πώδε!
Μην τύχει και βρεθεί ν-οχτρός, εδά που λείπει κείνος,
και σαν του λιόντα το μικιό κουλούκι τον αρπάξει!
Ναί σου! Αγλάκα! Γλήγορα! Ούλοι περιγελούνε
όσους οχτρούς εξέπεσαν.
ΧΟΡΟΣ
.................................. Ντα κι οντεν ήζε Τευκρο,
ήθελε να ‘χεις μόνο ‘συ την έγνοια ντου, ως την έχεις
κι εδά!
ΤΕΥΚΡΟΣ
........ Ε, κι είντα μου ‘τονε γραφτό να ιδώ ο μαύρος!
Είντα κακό τα μάθια μου θωρούνε! Κι είντα στράτα
επήρα, απου εσπάραξε την έρμη την καρδιά μου,
πλια παρ’ απου ούλες τσι στραθιές απου ‘χω καωμένες!
Αίαντ’ αγαπημένε μου, ως έκουσα για σένα 
είντα σου προφητεύγανε, γιαμιάς γιαμιάς εμπήκα 
στην στράτα κι ελαγώνευγα να βρω τσ’ αποβολές σου.
Κακός μαντές λω τσ’ αχαιούς ήρθεν για όνομής σου
πως έφυγες κι επόθανες! Κι εγώ ο κακομοίρης
ως το μαθα, από μακρυά έρχιξα μαύρο κλάημα, 
μα δα που σε θωρώ τουδά χάνω την αντρειά μου!
Αλλοίμονός μου! Ελα ‘πα! Σήκωσε τα τουλπάνια
να ιδώ ακαίριο το κακό! Αιγιούγια κι άνομή μου!
Μάνα μου όψη την θωρώ! Μάνα μου την θωριά ντου!
Θωριά κακή κι αποκοθιά δική μου σφακωμένη
είντα φαρμάκι μου ‘δωκες και θα γοργοποθάνω!
Που να γυρίσω να σταθώ; Μ’ είντα λοής αθρώπους
θα παω, απου δεν ήμουνε στην μια σου πάντα λέω
για να σ’ αειδάρω στα πολλά βάσανα που σου τύχαν;
Και πως ο γέρο Τελαμώς, ο κύρης ο δικός μας
θα με δεχτεί χαιράμενος και με την όρεξή ντου
οντε θα πάω δίχως σου; Πως; Απου κι όντεν είναι
εις τα καλά ντου δεν γελά! Είντα θ’ αποξεχάσει;
Είντα δεν θα μου πεί κακό να μ’ αποσκυλακίσει;
Μπαστάρδι, ζάρε, θα με πεί και σκλάβας του πολέμου
κοπέλι κι αποσπόρι ντου και πως επρόδωσά σε
από δειλειά κι αναντρειά, Αίαντα αγαπημένε,
γή πως ειχα κακό στο νου, τα σπίθια να σου πάρω
και την εξά αν επόθαινες. Μπίζιλος είν’ ο γέρος
και μέγα κακοπάντιδο τον έκαμαν τα χρόνια
κι από λιγού λιγού κεντά κι οργίζεται περίσσα!
Και στα καλά καθούμενα στην υστεριά ο μαύρος
θα φύγω και θα ξοριστώ απ΄το δικό μου τόπο
γή δούλος θα κατασταθώ, την λευτεριά θα χάσω!
Κι ανε γεννούν ετόσανα στον τόπο μου είν’ κι άλλα
που θα μου τρέξουν κι επά-ε στην παινεμένη Τροία.
Πολλοί μαθώς είν οι γι-οχτροί, λίγοι θα με συντρέξουν!
Κι ούλα τουτανά πέσανε στην κεφαλή μ’ απάνω
πως έφυγες πριν τσ’ ώρας σου! Αχι κι είντα θα κάμω;
Πως θα βαστάξω το σπαθί που σ’ έχει σκοτωμένο
να σύρω απ’ το βαρύ κορμί; Ειδες πως ήρθ’ η γιώρα
που μέλλουντον ο γι-Εκτορας νεκρός να σε σκοτώσει;
Για σκέψου πως επήγανε κι οι δυο ντως στο θεό σου!
Ο Εκτορας εχάθηκε, κι ίδια με το ζωστάρι 
που τούτοσές του χάρισε, στ’ αμάξι τον-ε ‘δέσαν
και τον ασκημοπόδωκαν, κομμάθια τον εκάμαν.
Κι ετούτος μετα κειουνα εχάθη το κανίσκι,
απανωθιώς του πέφτοντας κι ασκημοκακοπήγε!
Πέτε μ’ εδά, δεν έκατσε η γι-ίδια η κατάρα
κι έσαζε τούτο το σπαθί; Δεν έπιασε ο Αρης
κι έπλεξε το ζωστάρι; Ε; Ωρας κακής τεχνίτης!
Για κειονά από ν-τα δα, θα λέω κι όνομής μου
πως τούτανά μόνο θεοί τα διάζουνται στσ’ αθρώπους
Κι όποιος δεν θέλει να γροικά τα που θα λέω ζάρε,
ας λέει εκείνος το θαρεί, κι εγ’ ότι ‘χω πομένο!
ΧΟΡΟΣ
Μη λες πολλά μα ξάνοιξε τάφο να βρεις να θάψεις 
τον Αία κι είντ’ απηλογιά θα δώσεις. Ε, ‘ν’ που φτάνει
ένας απ’ τσι καλά γι-οχτρούς που φταίει στα δεινά μας.
Γελά ν-οντίμως κι έρχεται, α δή κακούργος είναι
ΤΕΥΚΡΟΣ
Ντα ποιο θωρείς απ’ το στρατό κι έρχεται πώδε λέγε!
ΧΟΡΟΣ
Τον που ‘ν’ αιτία κι ήρθαμε πώδε θωρώ τον άρχο
Μενέλαο!
ΤΕΥΚΡΟΣ
............Θωρώ τονε κι εγώ απου σιμώνει!
ΜΕΝΕΛΑΟΣ
Ε, ‘σέ μιλώ! Ετούτονέ το λείψανο μην πιάσεις 
να π’ ‘α το θάψεις! Αφεις το ως είναι!
ΤΕΥΚΡΟΣ
....................................................... Γιαειντα πούρι;
Γιαειντα τα λόγια σου σκορπάς τ’ ανέμου;
ΜΕΝΕΛΑΟΣ
............................................................ Ετσα θέλω!
Και θέλει κι ο αρχιστράτηγος!
ΤΕΥΚΡΟΣ
.......................................... Και για δεν φανερώνεις
για είντα λόγο τούτονά θέτε;
ΜΕΝΕΛΑΟΣ
.......................................... Για είντα λόγο;
Εμείς μωρ’ εθαρούσαμε, πως απο την πατρίδα
τον είχαμε φερμένο ‘πα, φίλο κουνουστεμένο.
Μ’ αυτός, εγίνηκεν οχτρός, πλια κι από τσι Τρωγιάνους
κι ηθελε ούλο το στρατό να σφάξει, να χαλάσει.
Νύχτα, λω, μας εμόνταρε μόνο με το κοντάρι,
κι αν δεν ευρίχνουντον θεός να τον αλικοντίσει,
εμείς, θα-ν είχαμ’ ούλοι μας τα ξετελέματά ντου!
Αυτός λω, θελ’ ‘α ν-ήζε εδά κι εμείς θελ’ ‘α ‘μαστ’ ούλοι
σφαμένοι Ε, δε θάνατος περίσσα ντροπιασμένος!
Μα ο θεός δεν έφηκε και τ’ άχτι λοξοπήγε,
κι έπεσ’ απάνω στα οζά, στα βούγια και στ’ αρνιά μας!
Για κειονά, δεν βρίχνεται κιανείς αναμεσώς μας,
να θέλει, γή την μπόρεση να ‘χει, να τον-ε θάψει!
Κι είπαμε, να πομείνει επά στση θάλασσας τον άμμο
να πέσουν τα γυαλιθιανά πουλιά να τονε φάνε.
Για κειόνα βλεπήσου-σε, μην άψεις το θυμό μας!
Αν δεν τον είχαμε μαθώς, ζώντας του, στην εξά μας
εδά, νεκρό τον έχομε! Κι αν δεν θες να μ’ ακούσεις
κακά λαλιέσαι μετ’ αυτόν χεροπιασμένος τάξε!
Δεν ήθελε να φρουκαστεί κι αυτός τσι προσταγές μας,
κι ας του λεγαν, πως ειν’ κακός κι αρούβαλος ο άντρας
που δεν γροικά εις τσ’ άρχοντες! Πώς μωρε, θα λαλιέται 
μια πολιτεία; Πως μωρέ, θα σοσταθούν οι νόμοι
αν δεν σταθεί πλια μπρος εκειά ο φόβος να στεργιώσει;
Μουδε στρατός δεν γίνεται να καλοκυβερνάται
αν δεν ν-έχει θεμέλειο ντου το φόβο και το σέβας!
Ο άντρας, ως κι αν είν’ ψηλός και περισ’ αντρειωμένος
κι ας είν’ και σαν το γίγαντα, πρέπει  να ‘χει την γνώση,
πως κι απ’ το πλια μικιό μικιό μπορεί να πέσει. Ναίσκες!
Και πως όποιος εγνώρισε το σέβας και το φόβο
αυτός γλιτώνει! Τούτονά βάλ’ το καλά στο νου σου!
Κι απόκειας, πότ’ ευρέθηκε στον κόσμο πολιτεία
κι εμπόριε ο κάθανείς εκειά, ότι ‘θελε να διάσει 
κι όποιο ‘θελε να βλαστημά; Ως κι αν-ε τση ‘χε ξετρέξει,
στην υστεριά ‘θελ’ α’ βρεθεί στον πάτο τση θαλάσσης!
Αν έχεις φόβο στην καρδιά δεν βλάφτει μα φελά σε.
Και μη θρεθεί κιανείς επά μουδε για να θαρρέψει
πως ανε κάμ’ ότι δουλειά του κόψ’ ο γι-έρμος νους του
δεν θα πλερώσει ακριβά μ’ ότι του κακοπάει!
Αυτά συμπορπατούσινε το ‘να ομπρός απ’ τ’ άλλο!
Πλια μπρός ετούτοσές μαθώς έστεκε όρτσα όρτσα
μα ‘δα ‘μ’ εγώ απ’ ότι πω ετσά θα ξετελέψει! 
Και σε προστάζω κι αφρουκού μην πα’ να τονε θάψεις
κι ως τον-ε θάβεις θα βρεθείς κι εσύ στον τάφο μέσα!
ΧΟΡΟΣ
Μενέλαε, μην πας εδά, που τόσο-ν καλα τά πες
να βγεις πως βλαστημάς νεκρούς ο γι-ίδιος!
ΤΕΥΚΡΟΣ
................................................................ Αχι φίλοι!
Ποτές για ‘να κακόσειρο, θάμασμα δεν θα τό ‘χα
αν λάθευε, μα θάμασμα τό χω και το παράχω
για όσους τάξε πέτουνται για την καλοσειριά ντως,
κι ως τόσονα λαθεύουνε, οντε μιλούνε ζάρε!
Σίμωσε επά και ξαναπέ κι απ’ την αρχή τα πιάσε:
Λες πως τον έφερες επά κουνουστεμένο φίλο 
τον Αίαντα των Αχαιώ. Ε, μά! Κοντό δεν ήρθε
αμοναχός του κι έσερνε τόσα καράβια πώδε;
Πού μωρε τον εδιάταξες ποτές σου ‘ντα να κάμει;
Που μωρ’ εστάθης αρχηγός εσύ, σε τόσους άντρες 
που του ‘κλουθούσαν έπαε, σαν ήρθ’ απ’ την πατρίδα;
Εσύ τση Σπάρτης στρατηγός είσαι, -τση Σπάρτης μόνο!-
κι οϊ δικός μας! Πού μωρέ, ήσουν απανωθιώς του 
κι αρχήγευες πλια παρ’ αυτόν απάνω σου; Για πέ μου!
Αλλοι σ’ εδιατάξανε κι εκόπιασες στην Τροία
να στρατηγεύγεις σε μερικούς. Και δεν σου βγαινε πούρι
να σ’ αρχηγός του Αιαντα. Εχε την την εξά σου!
Εχε την, κι εκεια που μπορείς δασκάλευγε και ναί σου!
Ετούτονε, μα θες εσύ, μα δεν το θες, γή κι άλλος
όποιος κι αν είναι στρατηγός, μα θέλει, μα δε θέλει, 
εγώ θα τον-ε θάψω! Ναί! Ως καθως που του πρέπει.
Δεν τα ψηφώ τα λόγια σου! Ζάβαλες δεν εμπήκε
στην στράτα για τον πόλεμο, για το δικό σου ταίρι 
σαν τσ’ άλλους απου τό ‘χουνε γι’ αγγαρικό και κόπο
μα για τσι όρκους π’ άμνωξε και τον ειχανε δέσει!
Οϊ για λόγου σου Γροικάς; Για πράμα λω δεν σ’ είχε!
Για μια δροσά! Για κειονά, οντε ξανάρθεις πώδε
κουβάλιε και τσι μπράτιμους που ‘χεις κι απανωθιώς τως
φέρε τον αρχιστράτηγο, μα τ’ ανεφωνητά σου
δεν τα ψηφώ μουδε κι εσέ έτσα που ‘χεις ποδώσει!
ΧΟΡΟΣ
Μουδ’ αυτη γλώσσα στα κακά να βγαίνει δεν μ’ αρέσει.
Τα λόγια τα σκληρά μαθώς βαρούν αν είν’ και δίκια!
ΜΕΝΕΛΑΟΣ
Πολύν αέρα-ν, ως θωρώ, επήρεν ο τοξότης!
ΤΕΥΚΡΟΣ
Γιαειντα; Δεν είν’ η τέχνη μου λώμπης του πεταμάτου!
ΜΕΝΕΛΑΟΣ
Πιάσε σκουτάρι κι έλα ‘πα να ιδώ την καυχησά σου!
ΤΕΥΚΡΟΣ
Κι αν είν’ τ’ οπλα μ’ αλαφρά, δοικούνε στ’ αρματά σου!
ΜΕΝΕΛΑΟΣ
Κακό θυμόν η γλώσσα σου κεντά!
ΤΕΥΚΡΟΣ
................................................ Και με το δίκιο!
Πρέπει μου λω η γι-αντρειά!
ΜΕΝΕΛΑΟΣ
........................................ Ντα ποιο μωρέ ‘χεις δίκιο;
Τιμή του πρέπει του φονιά που ‘θελ’ α με σκοτώσει;
ΤΕΥΚΡΟΣ
Ναί σου! Φονιάς; Ε, όϊ-δα! Πως ζεις αποθαμένος;
ΜΕΝΕΛΑΟΣ
Ναι μ’ αν δεν μ’ έσων’ ο θεός θα ήμουν σκοτωμένος!
ΤΕΥΚΡΟΣ
Ε, σέβας να ‘χεις στσι θεούς, σαν ζεις κι αυτοί ‘ν’ αιτία!
ΜΕΝΕΛΑΟΣ
Εγώ, στσι νόμους τω’ θεών αντιπατώ;
ΤΕΥΚΡΟΣ
....................................................... Ντα ‘φηνεις
τσ’ αποθαμένους να θαφτούν;
ΜΕΝΕΛΑΟΣ 
........................................... Δεν φήνω τσι γι-οχτρούς μου!
Δεν μου τα λές πολλά καλά!
ΤΕΥΚΡΟΣ
......................................... Ντα πότες μπρε ο Αίας,
Ομπρός σ’ εστάθηκεν οχτρός;
ΜΕΝΕΛΑΟΣ
......................................... Οργητα πάντα μου ‘χε!
Κι οργιζουμαί ντου-νε κι εγώ! Κοντό δεν το κατέχεις;
ΤΕΥΚΡΟΣ
Ναισκες! Μα σ’ είχε λέω βρει να κλέφτεις εις τσι κλήρους!
ΜΕΝΕΛΑΟΣ
Ετούτονά απ’ τσι κριτές, κι όϊ από μέ ν-εγίνει!
ΤΕΥΚΡΟΣ
Πολλά κακά ‘νεδιάζεσαι χωστά χωστά!
ΜΕΝΕΛΑΟΣ
......................................................... Ειντά πες;
Σε διγαβρέ σε βάνουνε τα λόγια σου μεγάλο!
ΤΕΥΚΡΟΣ
Δεν το θωρώ! Εσέ θωρώ στο διγαβρέ να μπαίνεις!
ΜΕΝΕΛΑΟΣ
Ενα σου λέω! Τούτοσές δεν θα γνωρίσει τάφο!
ΤΕΥΚΡΟΣ
Ε, γροίκα σκιας τ’ ανάντιο! Γιαμιάς θα τονε θάψω! 
ΜΕΝΕΛΑΟΣ
Ειδα ‘γ’ αλλότες, μια φορά, ένα μπασκαυχησάρη
απου δεν έκανε καλά την γλώσσα την παντέρμη
κι έβιαζενε τσι ναύτες του να πιάσουν τα πελάγη
κι ας ενεμάζων’ ο καιρός! Μ’ απής εμπήκε πούρι
εις την φουρτίνα, τότεσάς έκλεισ’ η γι-έρμη μπούκα,
κι εχώστηκεν στα ρούχα ντου, κι αχνιά μιλιά δεν είχε,
μουδ’ όντεν τονε μπώχνανε οι ναύτες του στην άκρα!
Ιδια τσα-έ κι εσέ μαθώς και το κακό σου στόμα
θωρώ να κατουμώνετε, να μονοβουβαθείτε,
αν πιάσει μπόρα. Μη θαρείς μικιό τ’ ανεφαλάκι!
ΤΕΥΚΡΟΣ
Κι εγώ, θωρώντας έχω λω έναν μεσαφορμάρη,
απ’ όποιο ‘θελ’ ‘α βρει μικιό σε τσιφτελιά πεσμένο,
τον έπαιζε! Μα είδεν τον ένας ωσάν κι εμένα
και στην θωριά και στην αντρειά και πιάνει και του λέει:
«Κουμπάρε, άφεις τσι νεκρούς, μην των-ε στένεις μπέτη,
κι αν τό ‘χεις κάμει κάτεχε, πολύ κακό θα πάθεις!
Είδες κονσούλτο τό καμε, εκείνουνά τ’ ανούση!
Κι εδά που σε καλοθωρώ, σαν να καλοκαντίζω
πως δεν ήτον άλλος τροζός, μονο ‘σουν απατός σου!
Ημπας δε τά ‘πα ‘δα καλά;
ΜΕΝΕΛΑΟΣ
....................................... Φεύγ’ από πώδε φεύγω!
Πολλά ντροπή ‘ναι ζάβαλες να με γροικούν με λόγια
να σου ξεσυνορίζομαι, αντίς να σε παιδέψω!
ΤΕΥΚΡΟΣ
Άμε! Μ’ αυτό ‘ναι, ως το λές ντροπή για μέ περίσσα,
να κάθομαι και να γροικώ ενούς αντρούς ανούση, 
απου βαταλαλεί ‘παδά!
ΧΟΡΟΣ
................................ Ε, δά ναι ‘δα το ζόρε!
Εδά ‘ν’ που θα ξετελευτεί καβγάς πολλά μεγάλος!
Τευκρο! Ναι και γερά γερά! Ευρε κιανένα λάκκο
μεγάλο κι αμε το γιαμιάς τον παινεμένο αντρα
απ’ όποιος τον εγνώρισε δεν θα του ‘ποξεχάσει
να θάψεις! Ε, δε μια δουλειά!
ΤΕΥΚΡΟΣ
........................................ Ε, ‘ν’ τζι, στην ώρ’ απάνω,
απου ‘ρχουνται, του Αίαντα το τέκνο κι η γυναίκα,
να πιάσουν να κηδέψουνε τον άτυχο ντως κύρη!
Ερχου παιδί μου, έλα πα! Στένου στην μια μου πάντα.
Πιάσε το γόνυ του κυρού. Μορφοπροσκύνησέ τον
μα τούτοσάς σ’ εγέννησε! Κάθου ‘κει, ανάδι’ ανάδια.
Βάστηξ’ ετούτα τα κρουλιά στα δυο σου χέρια! Πιάς τα!
Δικά σου ‘ν’ και τσι μάνας σου! Πάρε και τα δικά μου!
Εκειέ, στο λείψαν’ άφεις τα! Ε, δε μωρέ κανίσκια!
Κι αν τύχει ένας και βρεθεί απ’ το στρατόν ακαίριο
και το ξεσύρει απ’ το νεκρό, καλλιά ν-του να ποθάνει
και μουδε τάφος να βρεθεί να τον-ε θάψουν μέσα.
Κι ως θα ‘ποδώσει, ιδια ‘τσά να πάει κι η γεννιά ντου!
Σύριζα να ξεπατωθεί! Ιδια ως ξεπατώνω 
κι εγώ την κούρλα τούτηνέ! Υγιέ μου, κράτηξέ τον!
Στάσου δραγάτης του νεκρού. Μη σε μεταταράξουν
απ’ όνομίς του. Κι αν βρεθεί κιανείς να π’ ‘α το κάμει,
πέσε στην γής, το λείψανο πιάσε, ν’ αντιπατήσεις!
Κι εσείς, μην στέκετε, μωρέ, ίδια σαν τζι γυναίκες,
ανάδια ανάδια των αντρώς! Ελάστ’ αειδάρετέ μας.
Τάφο θα πάω να του βρω. Σταθείτε μπιστικοί ντου!
Ισαμε να γιαγύρω! Ναι! Κι ας λεν πως δεν αφήνουν!

ΤΕΤΑΡΤΟ ΣΤΑΣΙΜΟ
ΧΟΡΟΣ
Πότες θα φτάξ’ ο ύστερος απ’ τσι παντέρμους χρόνους,
να πάψ’ η γι-αξετέλευτη ν-αμάχη των αρμάτω’,
που φέρνει πόνο και καημό στσι κάμπους των Τρωγιάνω
και την ντροπή για τσ’ Ελληνες!

Οποιος έμαθε τσ’ Ελληνες, μ’ αρματα ντροπιασμένα,
να σφάζ’ ο γεις τον άλλο ντως, να πάει καπνού κι ανέμου!
Γή ζωντανός να μπει στη γής, εκειά που μπαίνομ’ ούλοι!
Αυτός κι αν έβλαψε πολλούς. Αχι παντέρμοι πόνοι!
Θέ μου και δίκασέ τονε!

Δώσε του Θέ μου βάσανα, ότινος δεν μ’ αφήκε
μουδε στεφάνια να φορώ, μουδε βαθιά ποτήρια
να γεύγομαι να χαίρομαι, μουδε γλυκά θιαμπόλια
να ‘χω και να φρουκάζομαι ο πεντακακομοίρης,
μούδε τση νύχτας την χαρά, τον έρωτα τον ψεύτη
δεν μ’ άφηκε μπας και φραθώ! Μονο ‘μαι επά στην Τροία
και κείτομαι ανάλαγος και τρώει μ’ η γι-αφούρα
που στάσει από τα γέννια μου!

Ητον καιρός, που στέκουνταν ο γι-Αιαντας ομπρός μου,
σκουτάρι μου για των οχτρώ τση σαϊθιές και πύργος! 
Μα ‘δα κουρμπάνι εγίνηκε μιας μοίρας κακομοίρας.
Είντα χαρά μου πόμεινε; Αχι και να ‘χαν ήμουν,
ίδια στο γεροντομουρί, που στέκει δασωμένο,
στην ομπρος πάντα τση γυαλιάς και το χτυπά το κύμα.
Στου Σούνιου το χάρακα, απόξ’ απ’ την Αθήνα
να ‘πεμπα χαιρετίσματα!

ΕΞΟΔΟΣ
ΤΕΥΚΡΟΣ
Εγιάγυρα γερά γερά, ως είδα να σημώνει
ο γι-αρχος Αγαμέμνονας, ο γι-αρχιστράτηγό’ μας.
Ε, ‘ν’ τον που θα μολάρει ‘δα την άσκημη ντου γλώσσα!
ΑΓΑΜΕΜΝΟΝΑΣ
Ηρθαν και μ’ ηύραν κι είπαν μου πως έχεις ‘νεχασκίσει
κι είπες κουβέντες για τα μας πολλά βαρές! Θαρεύγεις
πως θα μιλείς αγδίκιωτα; Εσέ μωρέ, τα λέω!
Εσένα, που σε γέννησε-ν η σκλάβα! Ε, κι οντίμως
σ’ είχε γεννήσ’ αρχόντισσα, πού θελ’ ‘α ν-έχεις φτάξει!
Πού θελ’ ‘α φτάξεις ζάβαλες, απ’ το πολύ φουσάντο;
Εδά μαθώς, ψηλοπετάς, απου δροσά δεν είσαι!
Ε, μά, ε, μά ‘να φυσισμό! Ορκο, μου λεν, επήρες,
πως δεν ηρθαμ’ οι στρατηγοί κι οι μπασηκαπετάνιοι
ούλοι μας, μονιταριστά, των Αχαιών αρχόντοι, 
μονο ‘ρθ’ ο Αίας μοναχός, κατά την κεφαλή ντου!
Ειντα θαρείς, τση σκλάβας γιε; Πως νταγιαντούντ’ ετούτα
να τα γροικάς, να τα μιλεί ενας απου ‘ναι δούλος;
Τον Αίαντα μωρ’ έβγαλες ποπανωθιώς απ’ τσ’ άλλους;
Πού πήγε, γή πού στάθηκεν ο Αίας και δεν ήμουν 
κι εγώ ομπρός; Δεν ήτονε κι ετόσοι-νά Αργείτες
αντρειωμένοι σαν κι αυτόν; Κατέχω ‘γω, κατέχω
πως σφακωμένα ξέτελα είχετ’ εσείς στσι σβίδους,
που ‘κάμαμεν, απου ‘χανε τ’ αρματα Αχιλέα
τζόγια; Σώπαινε! Σώπαινε! Θαρείς πως δεν το νιώθω;
Μουδε κι εδά, που βρίχνεστε χαημένοι για χαημένοι,
δεν το καλομπαταίρνετε, μουδε θα σεβαστείτε
όσα παν οι πολλοί κριτές, που κόψανε την κρίση!
Οτι μαθώς κι αν διάξομε, του Τεύκρο δεν θ’ αρέσει
κι όλο θα το καταφρονεί. Μ’ αν τύχει λω και χάσει
ετότεσάς να ιδείς δουλιές! Και πόλεμο στελειώνει!
Μα μ’ έτσα κεφαλή μωρέ, αν την κρατούσαν ούλοι,
κι αν πιάσομε τσι που νικούν με την δικαιοσύνη,
να τσ’ ασκημοποβγάναμε, γή όσους παν οπίσω,
τσι φέρναμε ομπρός ομπρός, εκόντας κι άκοντάς μας,
πε μου, πού θα σταθεί μαθές τάξη στην πολιτεία;
Εδά ‘ποκάμαν τούτανά, μουδ’ οι γι-αντρακλαράδες
κι έχουν τσι πλάτες τως φαρδιές ωσάν του βωλοσύρου
ειν’ οι πλια χρειαζούμενοι. Κατέχεις ποιοι’ ναι πούρι
οι πλια καλοί; Οσοι μπορούν πλια πρώτας να λογιάζουν!
Αυτοί νικούνε πάντα ντως! Μεγάλο ‘ν’ και το βούι,
-μα κι είντα;- δεν το ξωλαλιούν μ’ ένα μικιό βουκέντρι;
Κι ως σε θωρώ, μου φαίνεται πως γλήγορα θα σ’ εύρει
ιδιο ρεμέδιο! Ηκουσες; Ετσα θα βάλεις γνώση!
Μαθώς, δεν επογίνηκε ο Αίας ασκιανάδα
κι έπιασες και βαταλαλείς κι ασκημοκουβεδιάζεις.
Ελα στα σύγκαλά σου μπλιο! Κατέχεις την γενιά σου;
Ευρε σκιας ‘ναν ελεύθερο, αντίπητού σου να ‘ρθει, 
να πει τα δίκια των σκλαβώ! Κατέχεις ένα πράμα;
Δεν σε νογώ ‘τσα που μιλείς την γλώσσα των βαρβάρω!
ΧΟΡΟΣ
Είντα να πω στα που γροικώ; Ας δώσει ο θιος ο μέγας
κι οι δυο να βάλετε μπλιο νου! Αλλη δροσά δεν λέω!
ΤΕΥΚΡΟΣ
Αλλοίμονός του που ‘φυγε! Αχι ν-εξά παντέρμη!
Πως χάνεσαι μοναναπνιάς, σαν χάνουντ’ οι γι-αθρώποι!
Πως διασκορπάσαι! Πως μωρή, ν-ούλοι προδίδουνέ σε!
Ξάνοιξ’ εκειέ! Ετούτοσές, μουδε ένα λόγον ηύρε
να πει σκιας για τον Αίαντα, απου ‘βαλε το μπέτη,
ομπρός του, τόσεσάς φορές, για να τον-ε γλιτώσει!
Ούλα του Χάροντα ‘κλουθούν, ούλα παραπετούνται!
Ω ‘ναθεμά σε γι-άρχοντας, είντα περίσσ’ απου πες,
Κι ούλα ντως δίχως στάξη νου! Ημπας κι εξέχασές τα;
Hμπας κι εξέχασες μωρέ, πως μιαν φοράν αλλότες,
απου ‘σασταν στσι ντάπιες σας άσκημα τοπωμένοι
κι εκαίγουντον των καραβιών αναγυρού οι πάγκοι    
κι ο Eχτορας ηρχούντανε κι επήδα τα τραφούλια
κι είχετε χάσει ούλοι σας τον πόλεμον ομάδι,
πως ήρθ’ αυτός αμοναχός κι ήμπε κι εγλίτωσέ σας;
Ποιος άλλος αλικόντησε έθοιον χαημόν ετότες;
Δεν το ΄χε καμει ετούτοσές; Kαι κάθεσαι και λέγεις
πως δεν ευρέθηκε ποτές βοηθός κι αειδαριστής σου!
Kοντό κι ετότες άδικα εγλάκα κι έσωσέ σας;
Kι οντεν αλλότες, είπετε να σύρετε τσι κλήρους
να βγει ένας του γι-Eκτορα κι αμοναχός ενάντια
-Είντα; Kι αυτό το ξέχασες;- Mόνον αυτός δεν είχε
βάλει στο κράνος κεινονά που βάνανε τσι κλήρους
κλήρο χωμάτινο κι ογρό. Mονο ‘πιασε κι εβάλε
πέτρινο! Ναισκες πέτρινο! Πρωτος να βγει να πέσει!
Ποιος τάξε του το διάταξε; Κιανείς ως καθως λένε!
Aμοναχός του το ‘καμε κι εγώ ‘στεκα κοντά ν-του!
Eγώ, απου με γέννησε μια βάρβαρη, μια σκλάβα!
E, κακομοίρη τσιφτελή! Eϊντα ‘ν’ τ’ αναθιβάνεις;
Θες τα και λές τα; Δεν γατές ποιος ήταν του κυρού σου
κύρης; O γέρο-Πέλοπας που ‘ρθεν απ’ την Φρυγία!
Kι ο Aτρέ’ς, που ‘τον ο κύρης σου, δεν έστρωσε τραπέζι
του γι-αδερφού ντου να χαφτεί τα ίδια ν-του τ’ ανήψα;
Nτα συ; Δεν ήτον Kρητικιά η μάνα που σ’ εγέννα
απου την ηυρ’ ο κύρη σου μ’ άλλον στην ίδια κλίνη
κι επέταξε την το γιαμιάς στη θάλασσα, στα ψάρια;
Και δεν ξανοίγεις την γενιά απου γονοκραθιέσαι,
μονο πιασες την φλέγα μου για να καταμουρίσεις!
Eγώ του Tελαμού μαι γιός! Κι αυτός δικός μου κύρης,
που στο στρατό εκέρδισε με την εξά ντ’ αξία,
κι εδώκαν του την μάνα μου για τούτονά γυναίκα,
που ‘ταν του Λαομέδοντα βασιλοθυγατέρα.
Κανίσκι του την εκάμε ο γιος τσ’ Aλκμήνης τότες!
Γιος είμαι σκιας καλόσειρος, καλόσειρω’ γονέω
Κι ως είμαι ‘τσα, στην εντροπή δεν ‘φήνω να ξεπέσει
ο γι-αδερφός μου, που ‘χομε αίμ’ απ’ τον ίδιο κύρη.
Κι ας εβαροκακόπεσε σε βάσανα και πάθη,
κι εδά γυρεύγεις άθαφτο να τον-ε παραιτήσεις!
Kοντό δεν αγροικάς ντροπή; Kαλά να το καντήσεις!
Aν τον-ε παραρίξετε ποθές τον αδερφό μου
πιάσετε να πετάξετε κι εμάς τσι τρεις μετά ντου.
Να ‘μαστε κεια ομάδι ντου! Καλιά ‘χω γω να πάω
χάρο να βρω με βάσανα κι ομπρός σ’ ούλους να πέσω
για λόγου ντου, παρά για σε, γή την κοτσάκαρή σου,
γή τ’ αδερφού σου! Hκουσες; A δή κι αμέντε ν-έχε
για λόγου σου κι όϊ για ‘με. Mη μου κρατείς ινάτι,
μην πεις πως θα ‘ταν πλια καλιά κιοτής παρ’ αντρειωμένος
να ‘σουν ομπρός μου ζάβαλες! Κιοτής παρ’ αντρειωμένος!
XOPOΣ
Pήγα Δυσσέ’, αν έφταξες τα κάρβουνα να σβήσεις
κι όϊ να συμπάνεις την φωθιά, ήρθες στην ώρ’ απάνω!
OΔYΣΣEAΣ
Aντρες ειντά ‘ναι το ‘χετε; Aπο μακρά ‘χ’ ακούσει
τ’ Aτρείδη τσι δριμιές φωνές για τον αντρειωμένο
που πόθανε!
AΓAMEMNONAΣ
………… Aρχο Δυσσέ, ήμπας λες να ‘χω κούσει
χειρότερα απο κειανά που ίδια ‘δα, ν-ετούτος
μου πε;
OΔYΣΣEAΣ
…… Nτα ειντά ‘πε; ‘γώ μαθώς συχώρεση γνωρίζω
σ’ όποιο σαν ήκουσε κακά, κακομιλεί κι εκείνος!
AΓAMEMNONAΣ
Κακά ‘κουσε! Mα μου καμε τα πλια χειρότερά ντως!
OΔYΣΣEAΣ
Nτα είντα πούρι σου καμε κι ως τόσονά σ’ εβλάψε;
AΓAMENONAΣ
Eίπε, πως τούτο τον νεκρό άθαφτο δεν θ’ αφήσει
μα θα τον θάψει ακόντας μου!
OΔYΣΣEAΣ
…………………………… Φρουκού μου Aγαμέμνο!
Mπορεί κιανείς ανε σου πει αλήθεια κι είναι φίλος,
να ‘ναι ως και προτύτερα φίλος σου, αν δεν σ’ αρέσει;
AΓAMEMNONAΣ
Λέγε! δεν θα μουν γνωστικός μα πρώτο φίλο σ’ έχω
μέσα στσ’ Aργείτες! Λέγε μου!
OΔYΣΣEAΣ
…………………………… E, γροίκα μου και διάξε!
Tούτον τον άντρα, για το θιο, άθαφτο μην αφήσεις
και φανιστείς δίχως καρδιά! Mην φήσεις την εξά σου
ινάτι να ξετελευτεί , το δίκιο να πατήσεις!
Kι εμέ ο πλια χειρότερος εχθρός εστάθει ζάρε
από την ώρα που ‘πηρα τ’ αρματα τ’ Aχιλλέα,
μα γω κι ας ήτανε κι οχτρός δεν θελ’ ‘α ‘ντιπατήσω
ετόσ’ ωστε να μην μπορώ να πω στσ’ άλλους Aργείτες,
πως οξω από τον Aχιλλέ, σαν ήρθαμε στην Tροία,
αντρειωμένος σαν κι αυτόν, δεν ήτον άλλος άντρας.
Aδικα και παράδικα άτιμο τον-ε βγάνεις.
Κι ομάδι ντου τσαλοπατείς και των θεώ τσι νόμους.
Aδικο ζάρε ν’ αδικεί ό ο αντρειωμένος άντρας
Ένα νεκρό, κι ας του βαστά μεγάλο κασαβέτι!
AΓAMEMNONAΣ
Δυσσέ, ομπρός μ’ ετσά λοής τον-ε παινάς!
OΔYΣΣEAΣ
……………………………………….. E, ναίσκες!
Oργητα του ‘χα μα ‘ζενε κι επάντιδε μου τάξε!
AΓAMEMNONAΣ
Kαι λες δεν πρέπει στο νεκρό απάνω να πατήσω;
OΔYΣΣEAΣ
Τ’ Aτρέα γιε μην χαίρεσαι! Aνάξιο ‘ν’ το κέρδος!
AΓAMEMNONAΣ
Δεν είν’ τ’ αρχόντου βολετό να σέβεται! Γροικάς του!
OΔYΣΣEAΣ
Μα του βολεί λω να τιμά τσι φίλους που του λένε
Σωστά κονσούλτα!
AΓAMEMNONAΣ
……………….. O καλός άντρας εις τον αφέντη
πρεπει να ‘ν’ καλοπόταγος!
OΔYΣΣEAΣ
………………………… Σώπαινε μπλιο μ’ αν χάσει
απο δικούς πάλι νικάς!
AΓAMEMNONAΣ
…………………… E, να μη ποξεχάσεις
τίνος αντρούς χάρη ‘καμες!
OΔYΣΣEAΣ
………………………… Oχτρό κι εγώ τον είχα
μα τανε άντρας δυνατός!
AΓAMEMNONAΣ
…………………….. μα είντα πα να κάμεις;
Oχτρό νεκρό θα σεβαστείς;
OΔYΣΣEAΣ
……………………… για μένα η γι-αντρειά ντου
ποπανωθιώς εστάθηκε τσ’ έχθρας!
AΓAMEMNONAΣ
………………………………. Μα τέθοι’ αθρώποι
δεν είναι μωρε στάμενοι!
OΔYΣΣEAΣ
…………………….. Nτα πόσοι δεν είν’ φίλοι
εδά κι απώς γρινιούνε λώ!
AΓAMEMNONAΣ
……………………….κι ετσα λοής αθρώπους
παινάς και θες να ‘χεις δικούς;
OΔYΣΣEAΣ
…………………………. Δεν θέλω να ‘χω φίλους
όσους έχουνε πέτρινη καρδιά!
AΓAMEMNONAΣ
…………………………. Μα είντα νάμι
θες να μου βγάλεις; Tου κιοτή;
OΔYΣΣEAΣ
……………………………. Oσκες! Εγώ ξανοίγω,
ομπρός σε ούλους τσ’ Eλληνες δίκιο να σ’ αποδείξω!
AΓAMEMNONAΣ
Και λες ν’ αφήσω το νεκρό να θάψουνε;
OΔYΣΣEAΣ
…………………………………… κιαμ’ έιντα!
Κι εγώ μετά ντως θα σταθώ!
AΓAMEMNONAΣ
…………………………. Eίντα να πεις; Eτσά ‘ναι!
Ο κάθανεις για λόγου ντου ξανοίγει!
OΔYΣΣEAΣ
………………………………… Ντα ‘ναι κι άλλος
που πρέπει λω να του γνοιαστώ όξ’ απ’ τον απατό μου;
AΓAMEMNONAΣ
Για κειονά θα πουν ταχιά πως ο μιστός ετούτος
δικός σου ‘ν’ κι όϊ λόγου μου!
OΔYΣΣEAΣ
…………………………… Nαι σου μα σ’ ότι κάμεις
πάντα δίκιος θα φαίνεσαι από ντα ‘δα και πέρα!
AΓAMEMNONAΣ
E, μάθε σκιας πως τούτηνά την χάρη που γυρεύγεις
θα σ’ την-ε κάμ’, ως θα κανα και πλια βαρύτερή τζη
Μα τούτοσές, ως ήτονε εχθρός μου κι όντεν ήζε,
οχθρό τον έχω και νεκρό. Eσύ διαξ’ ως γυρεύγεις!
XOPOΣ
Δυσσέα, όποιος θα σε ιδεί και πει σοφός δεν είσαι,
δεν έχει μήδε δράμι νου!
OΔYΣΣEAΣ
…………………….. Και θέλω ‘δα του Tευκρο
να πω, πως απο δα κι ομπρός θα είμαι πρώτος φίλος
ώς ήμουνε πρώτος οχτρός προτύτερα. Kι ετούτον,
τον ποθαμένο, θα σταθώ να θάψομεν ομάδι.
Να σου συντράμω, μη λειφτεί πράμα απ’ όσα πρέπουν
να γίνουνται, όντε νεκρούς θάφτουν τσ’ αντρειωμένους.
TEYKPOΣ
Aρχ’ Oδυσσέ’, θέλω κι εγώ να σε παινέσω πούρι,
πως έκατσες και μ’ έβγαλες από μεγάλην έγνοια.
Eσύ ‘σουν τούτουνέ τ’ αντρούς ο πλια οχτρός απ’ ούλους
στσ’ Aργείτες, μα δεν του ‘δειξες ψιχάλι καταφρόνια,
εδά, που κείτεται νεκρός, εσύ, που ζεις ακόμη.
Κι απανωθιώς, εστάθηκες στην μια ντου πάντα φίλος!
Κι όϊ σαν τον μπαστρατηγό, απου ‘ρθε κεντησμένος,
γή τον αδέρφουλά ντου, λω, που θέλανε να πιάσουν
άθαφτο να τον έχουνε και βαρατιμασμένο.
Για κειονά, ας πιάσει δα, τ’ Oλύμπου ο πατέρας
κι η γι-Eρυνία, που δεν ξεχνά, κι η γι-εγδικήτρα Δίκη
να τσι κακοποδώσουνε, ως ήθελαν κι εκείνοι
ετσ’ αναντρα κι έτσ’ άτιμα, ετσ’ άντρα να πετάξουν.
Oκνεύγω του Λαέρτη γιε, οντίμως, να σ’ αφήσω 
στο θάψιμο ντου να σταθείς. Φόβο μεγάλο ν-έχω
μην το ‘χει βάρος η ψυχή! Μα στ’ άλλα αγίδαρέ μας
κι αν θες να φέρεις κι άλλο ‘πα, απ’ τσι στρατηγούς μας
αμ’ εδα-έ και φέρε τον. Κακοσυνιά δεν στέκει!
Εγώ, για τ’ αποδέλοιπα θα κάτσω να ξανοίξω
κι ελόγου σου, απο ν-τα ‘δα και πέρα, να κατέχεις
πως είσαι άντρας ευγενής για μας και πρώτος φίλος!
ΟΔΥΣΣΕΑΣ
Αλλα ‘θελα, μα σαν είν’ τσα κι εσένα δεν αρέσουν,
θα συβαστώ και θα γενούν, ως είπες τα που πρέπουν.
ΤΕΥΚΡΟΣ
Αειντέστε σκιας! Επέρασε πολύωρα με τα λόγια!
Εσείς να σκάψετε γιαμιάς γερά γερά ‘να-ν τάφο
βαθύ, κι εσείς για την φωθιά να βρείτ’ ενα τριπόδι
καλά ψηλό, να κάμομε λουτρό τ’ αποθαμένου!
Αμέτ’ οι γι-αποδέλοιποι γιαμιάς εις το παβιόνι
και τ’ αρματά ντου φέρετε! Υγιέ μου κόπια πώδε!
Πιάσε το κύρη σ’ απο κειέ, από την μια ντου πάντα
Ομορφα πιάσε τον υγιέ! Μετά μου σηκωσέ τον!
Σέβου, κι οι φλέγες του ζεστές είναι και ξεφλεγίζουν
μαύρο ινάτι και καημό ακόμη! Σέβου λέω!
Αειντες! Ομπρός!  Οποιος μωρε, λέει πως είναι φίλος
απ’ τσ’ άντρες να ‘ρθει, να σταθεί, αν νιώθει τάξε πόνο
για τούτονέ τον άντρα λω, τον μέγ’ αντρειωμένο
απου ‘τον, όντεν ήζενε, ο πλια καλύτερό’ μας!
Αίαντα λέω, Αίαντα!

ΧΟΡΟΣ
……………………..Αθρώποι, στην αλήθεια, 
πολλά καταλαβαίνετε, μ’ απής τα πρωτοειδήτε!
Πλια μπρος πως θα ξετρέξουνε, ως κι αν ειν’ κιανείς μάντης,
δεν το καντίζει!


