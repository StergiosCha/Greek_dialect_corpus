
ΑΓΝΩΣΤOY



ΒΑΤΡΑΧΟΜΥΟΜΑΧΙΑ

















Aπόδοση στην Kρητική Διάλεκτο
M. A. Σφακιανάκης

Hράκλειο Νοεμβρης 2015



































*

















Ελάστε Μούσες! Αειντέστε από την Παλιοβούνα!
Ελάστε να μ’ αειδάρετε! Δύναμη δώσετέ μου,
Εδά που βάνω την αρχή να γράψω στο πινάκι,
κι εκόπηκαν τα πόδια μου, ως τό ‘πιασα, απ’ το φόβο!
Να γράψω ρίμα και να πω για την παντέρμη μάχη,
που ‘ναψ’ ο Αρης ο θεός ο καστροκαταλύτης ,
κι εκούστηκε, κι ίσαμ’ εδά γροικάτ’ οπού ‘ν’ αθρώποι!
Να δηγηθώ τσ’ αδραγαθιές των μποντικώ -μανά μου!-
ενάντια στσ’ αφορδακούς! Μουδε τση γής τα τέκνα 
οι γίγαντες, δεν έδιαξαν τα που ‘χουνε διασμένα,
ως λεν όσοι κατέχουνε από τσι θνητούς. Κιαμ’ είντας;
Μα πρίχου μπω στα αίματα, να αναθιβάλω θέλω
το πως εμπήκεν η γι-αρχή κι ειντά τον η γι-αιτία: 

Αλλότες, γεις αποντικός, περίτ’ αμποντικάλι,
από ‘νους κάτη τον καζά εγλάκα να γλιτώσει.
Κι από τ’ αγλάκι εδίψασε, κι ηύρηκε μια κολύμπα,
κι εκούμπησε το στόμα ντου το κοντυλογραμμένο,
κι ερούφα το γλυκό νερό, τάξε πως ήταν μέλι.
Κι εκειά που ‘ρούφα κι έπινε, ενας περισσομίλης
αφορδακός, απου ‘χενε τη λίμνη κατοικιά ντου,
τον είδε και του μίλησε και τού ‘πε: 
........................................................«Αφέη ξένε!
Ποιος είσαι κι ήρθες στο γιαλό; Πούθε γονοκραθιέσαι;
Ψεύτικα λόγια μην μου πεις! Μόνο την πάσα αλήθεια!
Κι αν σε γροικήσω καρδιακό και μπιστεμένο φίλο,
στου παλαθιού μου θα βρεθείς τσ’ οντάδες μουσαφίρης,
να σε καλοσκαμνήσω και κανίσκια να σου δώσω!
Εγώ ‘μ’ ο ρήγας έπαε! Ο Μπερντουσκοσαγούνης!
Και βασιλεύγω απανωθιώς στσ’ αφορδακούς! Γροικάς μου;
Εγώ ‘μ’ επά ο γι-άρχος τως κι ο πρωτοκαπετάνιος!
Κύρη μου ‘χω τον Πηλουτζή, που μ’ έσπειρε μια μέρα,
σαν έσμιξε την μάνα μου την Νεροκαταλύτρα,
στου Τσιριντάνη ποταμού την γυροποταμίδα.
Μα ως θωρώ κι ελόγου σου καλοσυροκραθιέσαι
και πρώτος θα λογιάζεσαι μες τσι ντελικανήδες,
ίδια πως είσαι ρήγας τως ψηλοβασιλοράβδης, 
που πάει στην μάχη ομπρός ομπρός, αδραγαθιές να κάμει.
Πε μου ποιος είσαι να χαρείς! Μεγάλη-ν εχταγή ‘γω
να μάθω απο ποια γενιά γονοκραθιέσαι. Πέ μου!»

Εγύρισε και λέει του τότες ο Ψωμοθρούλης!
«Γιάειντα ρωτάς για την γενιά; Οποιος με ιδεί τη βγάνει!
Μαειδε θεός, μαειδε θνητός, μαειδε πετούντα ν-όρνια.
Ο Ψωμοθρούλης είμ’ εγώ! Ο γιός του Ψωμοτρώη!
Τ’ άρχο του δρακοντόκαρδου τέκνο και μάνα μου ‘χω
την Μυλογλύφτρα ρίγησα! Την μοσκοθυγατέρα
του Ξυγκομάση, του παλιού τρισδοξασμένου ρήγα!
Στην μέση στο παλάτι μας, που ‘ναι σε μια καλύβα,
έκατσε και μ’ εγέννησε και μ’ έχει ανεθρεμένο
με βασιλίστικη θροφή. Μόνο καλολοϊδια!
Σύκα, καρύδια, αμύγδαλα και δε θυμούμαι τ’ άλλα!
Μα φαίνεται μου δύσκολο, να φιλευτούμ’ οι δύο μας.
Δεν μοιάζομε και σε δροσά! Εσύ ‘χεις περασμένη
την ζήση σου μες τα νερά, μα ‘γω το ‘χω νταμπιέτι
να χαφτουλίζομ’ ότι βρω στα σπίθια των αθρώπω.
Περίτου εφτάζυμο ψωμί! Ως κι ανε το σκεπάσουν
σε κοφινίδα πλουμιστή κι αλυγαδοπλεμένη,
δεν μου γλιτώνει ουδε θρουλί! Ντ’ ανε μου τύχει πίτα,
αν είν’ και σαρικόπιτα, μόνο τυράκι να ‘χει,
γή με σισάμι, το γιαμιάς την καταπίνω ακαίρια!
Απάκι δεν μου γλίτωσε, μουδε και χοιρομέρι
ίσαμ’ εδά, γή συντριμάς, γή σύγλινα με σκώτι!
Μούδε τυρί, γή μάλαμα φρέσικο του γαλάτου!
Μούδ’ η γλυκιά μελόπιτα, που κι οι θεοί την θένε!
Ως και τα δύσκολα φαγιά, που σάζουν οι γι-αθρώποι
στα γλέντια ντως, τα ‘χω γευτεί! Κιαμ’ είντας! Οι νταμπίδες 
πολλώ λογιών ονοστημιές σμίγουνε στα καζάνια!
Ιδια ν-ωσάν τον πόλεμο λογιάζω τσ’ εγλετζέδες
και πάντα στην ομπρός μερά με τσ’ άλλους καπετάνιους
στέκω και πέφτω πρώτος τως στο μάλε βράσε μέσα!
Φόβο τ’ αθρώπου δεν γροικώ και δεν π’ ‘α ‘ν’ το κορμί ντου
σαν του θεριού! Στην κλίνη ντου βγαίνω ν-απής θα θέσει
και τα δαχτύλια ντου μασώ! Νη μα το Ζα σου λέω!
Κι ως τόσονά πιτηδιερά την φτέρνα ντου χαηδεύγω, 
που δεν γροικά στον ύπνο ντου πόνο για να ξυπνήσει,
την ώρα που δακάνω. Ναί! Δυο με τρομάσουν μόνο
απανωθιώς σ’ ούλη την γής! Δυο με καταπονούνε:
Από τα έχνη, χάρος μου ο κάτης κι ο πετρίτης!
Κι από τα χρειαζούμενα η τρισκαταραμένη
παγίδα! Θάνατώνει με οντε θα μου την παίξει!
Μα απανωθιώς απ’ ούλα ντως, ο κάτης με τρομάσει.
Ιδια στην τρύπα μου ‘ρχεται και στένει μου καρτέρι
και πολεμά πολλώ λογιώ για να με ξετρυπώξει!
Εγώ δεν τρώγω λάχανα, δεν τρωγω μπαστανάγλες
Μουδε και τση κολοκυθιάς τσ’ αθούς, γή κολοκύθια,
γή σέλινα, γή -χάϊ μου!- πράσα και κεντανέδες!
Δεν μου πηγαίνουν! Τούτανά τα τρώτ’ εσείς στην λίμνη!» 

Εγέλασεν ως τα ‘κουσεν ο Μπερντουσκοσαγούνης
και λέει τ’ ανεντρανιστά: 
.......................................«Για την κοιλιά σου ξένε,
ωσάν τον κούβο εφούσκωσες, μα μην πολυκαυχάσαι!
Κι εμείς επά, διπλή χαρά γροικούμ’ απ’ την κοιλιά μας.
Διπλό μαθές μας έδωκεν ο Δίας βοσκοτόπι.
Ατζιμπραγή ζωή ‘χομε. Θάμα πολλά μεγάλο!
Θες ‘τζοπηδούμε στην στεριά, θες στα νερά βουτούμε,
κι η κατοικιά μας είν’ κι αυτή διπλή σαν την ζωή μας!
Κι αν θες να μάθεις και να ιδείς και να διπλοθαμάξεις,
γίνεται το γιαμιάς! Δεν θες; Α, θες! Ε παίξε πήδο
κι έβγα στην ράχη μου! Γερά με κράθιε, μην γλιστρίξεις
και κάμε καλοκάρδιση, να μπεις στο σπιτικό μου!»

Είπενε κι εχαμήλωσε την ράχη ντου, κι εβγήκεν
ο Ψωμοθρούλης, κι έκατσε σελάδικα στην μέση
και τον αφράτο ντου λαιμό διπλόχερ’ αγκαλιάζει.
Χαρα ν’ εγροίκα, αρχή τσ’ αρχής, σε τούτο το ταξίδι.
Αναγυρού πουρι, ηβλεπε σειρά τ’ αραξοβόλια
κι εθάρι’ εθώριεν όνειρο! Εθοιαν φρασάν εγροίκα,
ως εκολύμπα σότροπα κι ο Μπερντουσκοσαγούνης.

Μα ‘δά εδά, βρεθήκανε στην μέση του πελάγου
κι είδε τα μαυρα κύμματα, γυρού γυρού ν’ αφρίζουν
και να τσι ζώνουν σκοτεινά. Οση χαρά ‘χε πρώτας,
τόση τρομάρα του ‘ρθενε! Στο κλάημα τον εβγάλε,
κι ετρέχαν απ’ τα μαθιά ντου ρέχτρες τα δάκρυα. Ρέχτρες!
Μ’ ανώφελά ντου ν-έφταξε στην μετανόησή ντου!
Ανώφελα ν-εμούγκριζε κι εμάδιε τα μαλιά ντου,
κι εμάδιε τα μουστάκια ντου, που ‘τον η γι-ομορφιά ντου!
Ανώφελα τα πόδια ντου έσφιγγεν από κάτω
απ’ την κοιλιά τ’ αφορδακού, σα ν’ αντιπάθιε σκάλες!
Κι ως ήταν η καρδούλα ντου ανέμαθη στα μπάρκα,
έτρεμ’ ως τρέμει στο γυαλό και σπαρταρά το ψάρι!
«Ερμη, παντέρημη στεριά και νά ‘μουν ‘τα!» φωνιάζει,
κι όλο βαριαναστέναζε, κι εγροίκα να κρεπάρει,
κι απο το φόβον έπηξε το γι-αίμα ντου στσι φλέγες!
Ωσαν το δοιάκι-ν η οριά εσέρνουντον στο κύμα,
κι απονερα ‘κανε πολλά στη ράχη του πελάγου!
Ως έθωρούσ’ αναγυρού νερά σκοτιδι πίσα,
έκανε στσι θεούς ντοά, σ’ όπου στεριά να πιάσει!
Κι ως τον ελούζαν τα νερά κι οι γι-άκρες των κυμμάτω,
τόσο βαριαναστέναζε κι εδιπλοπαρακάλιε!

Στο μέγα ζόρε, πού ‘βρηκε δύναμη να μιλήσει,
τάξε πως ήτον ρήτορας κι αρχος αβοκαδόρος!
Κι είπενε: « Ιδια σαν κι εδά, δεν έπιασεν αλλότες,
ο Δίας κι εκουβάλησεν, ντανάς ξετελεμένος,
απανωθιώς στα κύματα στην Κρήτη την Ευρώπη,
για χάρη τση φιλιάς τωνε; Ιδια ‘τσαέ με πάει
κι εμένα ο αφορδακός στο σπίτι ντου μιγόμι
και του κουκλώνουν οι γι-αφροί τ’ ολόχλωμό κορμί ντου!»

Εδά εδά, ως ήτονε στα μεσακά του μπάρκου,
θωρούνε μεσοπέλαγα νερόφι ν’ ασφαλάσει!
Σαν να ειδανε το θάνατο ομπρός τως και τα ‘χάσαν. 
Ο ‘φορδακός ως ένιωσε στην μέση των κυμάτω
να στέκετ’ έτσα κεφαλή, βαθι’ αναπνιάν επήρε,
και το γιαμιάς μακροβουτά! Καθόλου δεν εγνοιάστει
για τον ορτάκη, απου ‘χενε στην πλάτη καθισμένο,
μη πάθει πράμα, μην πνιγεί, γή μην κακοποδώσει!
Μόνο απ’ τον όφι εγύρεψε να φύγει, να γλιτώσει
στον πάτο του θολού νερού, στ’ άφωτα τση κολύμπας!

Κι αυτός εχώστη στα πηλά κι εγλίτωσε του Χάρο
μα ο παντέρμος ποντικός ανάσκελα ευρέθη
αναμεσώς στα κύματα! Αχι τον ποδωμό ντου!
Χέρια και πόδια εκούνιενε και μ’ όση δύναμη είχε
εφώνιαζε κι εσκρίλιζε το τέλος του γροικώντας!
Πόσες φορές εβούλησε κι έφταξεν εις τον πάτο
και πόσες δεν εβγήκενε στην άκρα των κυμμάτω!
Κλώτσο ‘δεινε ως επάτωνε να βγει να πάρ’ αέρα,
μα εβαραίναν τα σκουλιά και τον εσέρναν κάτω!
Δεν του ‘βγαινε του τσιφτελή να ζήσει! Αχι Θέ μου!

Ως τον επνίγαν τα νερά βουρβουλακά και λέει
βαριές φοβέρες. 
.......................«Αγροικάς; Ε, Μπερντουσκοσαγούνη!
Βαριά θ’ αντιπλερώσεις -Ναι!- το κακοφέρεστέ σου!
Επέταξες με ζάβαλες απ΄την κατίνα απάνω,
τάξε πως ήμουν ναυαγός κι έπεσα από χαράκι!
Ε, κι ανε σ’ είχα στην στεριά καθόλου δεν θα ν-ήσουν
καλύτερός μου στσι γροθιές, στ’ αγλάκι και στ’ απάλε!
Μα στο νερό μ’ επλάνεψες, κι επήρες τα μυαλά μου,
κι απως μ’ επαραπέταξες να φύγεις να γλιτώσεις!
Στεκει ο Θεός και σε θωρεί! Αυτός θα βγάλει κρίση,
κι ο ποντικοστρατός θα ‘ρθει να γδικιωθεί για μένα!
Δεν θα γλιτώσεις! Ηκουσες;» 
.............................................Ετούτανά ‘πε μόνο
Κι εβγήκεν η ψυχούλα ν-του με μια βουρβουλακίδα.

Ετυχε τότες κι ήτονε αντίκρυ, στ’ ακρογυάλι,
γεις ποντικός κι εκείτουντον κι επέρνα τον καιρό ντου
ο Πιατογλύφτης, κι ήκουσε κι είδενε το που γίνει.
Σκριλιά ‘συρε κι αγλακιστός γιαγερνει στσ’ εδικούς του,
κι έλεγε σ’ όσους έσμιγε το θλιβερό μαντάτο.

Ανελωμή στσ’ αμποντικούς εγίνηκεν ετότες
ως έμαθαν έτσα κακό που γίνηκε στην λίμνη,
κι απ’ την περίσσα μάνητα εξέσυρεν ο νους τως!
Γιαμιάς σαήδες έπεψαν και κάλεσην εκάμαν,
να μαζωχτούν το δε πρωί στ’ αρχοντα Ψωμοτρώη,
στου Ψωμοθρούλη του κυρού! Τ’ άμοιρου Ψωμοθρούλη,
που κείτουντον ανάσκελα στην μέση του πελάγου
κι εδέρνουντον στα κύμματα νεκρός, κρυγιός και ντρέτος
μακρά ν-απ’ τσι γυαλιές! Μακρά και πως θα ξενερίσει!

Σύναυγα μαζωχτήκανε καμπίτες και στεγίτες,
κι ήτον η βιάση ντως πολλή! Πρώτος ανεσηκώθει
ο πρικαμένος άρχοντας, ο πρικαμένος κύρης,
ο Ψωμοτρώης κι είπενε: «Φίλοι δικοί και ξένοι!
Κατέχω το πως μονο ΄γω έχω κακοπαθώντας
από τσ’ αφορδακούς! Μα το κακό που μ’ ηύρ’ εμένα
ντροπιάζει  το μιλέτι μας! Ούλους! Μικιούς, μεγάλους!
Ταξε δεν είχα βασανα, τάξε δεν είχα πόνους
ίσαμε’ εδά! Τρεις γιούς μαθώς είχα κι οι τρεις λεβέντες!
και τσι ‘χασα! Το πρώτο ντως, γεις τρισκαταραμένος
κάτης τον ηύρ’ απ’ την φωλιά αλάργο κι έπιασεν τον
και τον εκακοπόδωκε! Αχι παιδί, παιδί μου!
Τον άλλο μου τον έφαγαν οι τέχνες των αθρώπω,
που παν και κατεργιάζουνται ότι δεν βάνει ο νου μας.
Πεδούκλι λω του στέσανε, ξύλα συνταιριασμένα
-Θάνατος για τσ’ αμποντικούς!- απου τα λεν παγίδες
και μου τον-ε ξεβγάλανε! Κρίμας το παλικάρι!
Τον ύστερο τον είχαμε κι εγώ κι η Μυλογλύφτρα,
η ρίγησσα, μοναχογιό, κι ακριβανεθρεμένο,
ελπίδα, κι αποκούμπι μας, κι απαντοχή στα γέρα!
Μα τον εμαβλιδόνησεν ο Μπερντουσκοσαγούνης
και τον επήρ’ ομάδι ντου ταξε να ταξιδέψουν
και μου τον έπνιξε κι αυτόν! Αιγιούγια στην γεννιά μας!
Βαστάτ’ αδέρφια! Αειντεστε! Ζωστείται τ’ άρματα σας,
-Τ’ άρματα τα ψημιθευτά τα χιλιοδοξασμένα!-
να π’ ‘α τωνε μοντάρομε! Να πα να γδικιωθούμε!»

Ετούτανα ‘π’ ο γι-άμοιρος κι εκέντησ’ η καρδιά ντως, 
κι εσήκωθήκαν το γιαμιάς να πα’ ν’ αρματωθούνε!
Πρώτας ευρήκανε κουκιά, περίτου πλαϊμάνες,
κι ολονυχτής ξελούβιζαν, κι εβγάλανε τα φλούδια
κι απώς τα τσαγκαρέψανε κι εσάσανε στιβάνια
σκληρό καλάμι ατρύπητο! Ως τσι μερούς εφτάναν!
Υστερα βγάλαν την προβιά ‘νους ψοφισμένου κάτη
και την ομορφοσύγκοψαν κι εσάσανε γελέκια,
που σκέπαζαν τον μπέτη ντως να φτάξει στ’ αποκοίλι!
Κι εράψαν αποπανωθιώς των καλαμιών ξεστάχια,
να στένουνε τσι σαϊθιές και τα βαρά κοντάρια!
Από τσι λύχνους έβγαλαν κι επήραν τα καπάκια,
σκουτάρια να τα κάμουνε! Κι ηύραν χαλκές βελόνες, 
-Του γι-Αρη χάρκεμα πρικιό!- κι επήρα τζι κοντάρια!
Στην υστεριά, με τα λουβιά των ροβυθιών εκάμαν
κράνη τσουνάτα που ‘φταναν στο μίλιγκα αποκάτω!

Οσ’ ώρα χαζιρεύγουντον οι μποντικοί για μάχη,
κι εβάναν τα ιχιάμια ντως, κι εζώναν τ’ αρματά ντως,
τσι πήραν οι γι-αφορδακοί χαμπάρι κι επηδήξαν
όξ’ απ’ τση λίμνης τα νερά κι ήβγαν σ’ ένα μπαϊρι
Κι ως εμονομερίσανε ούλοι στον ίδιο τόπο,
εκάτσανε να βουλευτούν είντα θα ξετελέψουν
με τον παντέρμο πόλεμο π’ ανέγνοια ντως τσι βρήκε
και πως εγίνει τούτονά. Αχι την παιδωμή ντως!

Εκεια που βουλευούντονε ένας σαής εφάνη,
πεμπάτος απ’ τσ’ αμποντικούς, σαής βασιλοράβδης!
Του Τυρογλύφτη ‘τονε γιός τ’ αντρειωμένου γι-άρχου,
ο Τσικαλοτρυπώνης, -Ναι!- κι εστάθηκεν ομπρός τως.
Στρίφνει καπετανίστικα το έρμο ντου μουστάκι
και λέει τως το φοβερό μαντάτο του πολέμου:
«Αφορδακοί! Οι ποντικοί μ’ επέψαν να ‘ρθω πώδε,
να σας-ε πώ αργά ταχιά ούλοι ν’ αρματωθείτε,
για θα-ν αρχίξει ο πόλεμος κι η γι-αντροφόνα μάχη!
Είδανε και κατέχουνε το πως τον Ψωμοθρούλη
έπνιξ’ ο βασιλέας σας ο Μπερντουσκοσαγούνης
στση μαύρης λίμνης τα νερά! Αειντες αρματωθείτε!
Να ειδούμε απ’ τσ’ αφορδακούς ποιοι ‘ναι τα παλικάρια!»

Εμίλησέ τωνε κοφτά και δίχως μουτσουτσούνια,
κι όσα ‘πε όσ’ αφορδακοί ήτον εκειά τα ‘κούσαν,
κι ως να τ’ ακούσουν ταραχή τσι ‘πιασε! Ειχαν ζάρε
κι αυτοί περήφανη ψυχή! Το Μπερντουσκοσαγούνη
κοζαίρνανε πως έφταιγε. Μα τοτεσάς κι εκείνος
σηκώνεται και λέέι τως! 
................................... «Φίλοι μ’ αγαπημένοι,
εγώ δεν έθανάτωσα τον ποντικό! Στο φως μου!
Μουδ’ είδα πως εχάθηκε και πως εξετελευτει!
Αμοναχός τ’ εβρέθηκε στο γυρογιάλι πώδε
και θα ‘παιζε με το νερό, γή θα-ν εκολυμπούσε,
τάξε σαν τον αφορδακό, κι επνίγηκε κι εχάθη!
Κι εδά, σ’ εμέ τον αφταιγο, ρίχνουνε την αιτία
και με κοζάρουν άδικα οι ξεγιβεντισμένοι!
Ελάστε σκιας, γιαμιάς εδά, να βγαλομε τερτίπι,
να σοξεβγάλομενε μπλιο τσ’ αμποντικούς! Ελάστε!
Σαν και μιλώ να πρωτοπώ την εδική μου γνώμη,
κι είντα θαρώ πλια φρόνιμο να κάμομε. Γροικάτε:
Λέω πως είναι πλια τσ’ αντρειάς να βαραρματωθούμε
να παμε να σταθούμενε εκειέ στην πέρα πάντα
που κάνει ο τόπος εγκρεμούς πρήγιους στο γυρογυάλι,
κι εκειά να τσ’ ανημένομε. Κι οντε θα γιουρουντίσουν,
από το μετρίζι μας θα πιάνομ’ έναν ένα,
ίδι’ απ’ τα κράνη απου φορούν τα φουνταδοραδάτα,
να τσι πετούμε στα νερά συστίβανους! Γροικάτε:
Ως δεν γατέχουν στο νερό το πως θα κολυμπήσουν,
κι έχουν κι αρματωσές βαριές, σάοικα θα πνιγούνε!
Κι εμείς θα στέσομε θινό τα τάρταλα ομπρός μας
και μια κολώνα, τζόγια μας στων μποντικώ την μάχη!»

Ετούτανά ‘πε και φωθιά-ν έναψε στσι καρδιές τως,
κι εφύγανε να αρματωθούν στον πόλεμο να πάνε!
Τα πόδια ντως ετύλιξαν με φύλλα τσ’ αμολόχας,
διπλά τριπλά κι εδέσαν τα! Κι ηύραν κοκκινογούλια
κι επήραν τα πατόφυλα γελέκα να τα κάμουν.
Στσι σαϊθιές απέραστα! Κι επήγαν κι ηύραν φρύα
για ντουλουμάδες, κι έκαμαν τ’ ακρόφυλα σκουτάρια!
Κι απώς εμπήκαν στο νερό, κι εμάζωξανε βρούλα,
κι εβγάλανε τσι γκάρδιους τως, κοντάρια πελεκήσαν.
Κι ευρήκαν και λιανούς χοχλιούς κι εβάλανέ τζι κράνη,
κι απώς όπου των έδειξε επιάσαν μετερίζι.
Κι εσήκωσαν στα χέρια ντως κι επαίζαν τα κοντάρια,
κι απανωθαρευγούντανε να βλέπει ο γεις τον άλλο!

Οσ’ ώρα χαζιρεύγουντον τα φονικά φουσάτα,
στην πάνω πάντα τ’ ουρανού τ’ αστεροστολισμένου,
σύναξη κάνει των θεών ο μέγα Ζας, κι επήγαν.
Κι ως έφταξαν, των έδειξε τσ’ αρμάτες και τ’ ασκέρια.
κι ετόσουσάς πολεμιστές, θεριά ξετελεμένα,
με μακριά και φονικά κοντάρι’ αρματωμένους!
Τάξε πως ήταν απ’ την μια κένταυροι -ε, δε θερία!-
Κι από την άλλη, τ’ άλλ’ ορντού, γίγαντες οραμάνι!
 
Ετσιμογέλασεν ο Ζας κι αναρωτά τσι γι-άλλους:
« Θωρείτε τσι; Είντα λέτε εδά; Θέλει κιανείς και τίνος
σ’ έτσα μαλιά να μπει βοηθός; Των μποντικώ ν’ αειδάρεις
γή των αφορδακώ κοντό;» Στην Αθηνά γυρίζει
και λέει τση! 
...................«Θυγατέρα μου ειντα χεις εις το νου σου;
Αλήθεια με τσ’ αμποντικούς θα π’ ‘α σταθείς ορτάκης,
απ’ ως γροικώ μαζώνουνται στην εκκλησσά σου ν-ούλοι
κι ατζοπηδούνε στσι καπνούς και γευγουνται τα κρέτα,
και τρώνε σου τα πρόσφορα; » 
......................................... Είπεν ο γιός του Κρόνου
μα λέει του κι γι-Αθηνά:
................................... «Αμάνι Αφέη Κύρη!
Εγώ θα μπω των μποντικών αειδαριστής κι ορτάκης;
Καλι’ ‘α μη σώσω! Οϊδά! Δεν πά να κινδυνεύγουν!
Ισαμ’ εδά μόν’ εζημιές μου ‘χουνε καωμένες!
Την μια το λάδι πίνουνε απ’ τα καντήλια μέσα.
Την άλλη οσα στεφάνια βρουν μαδούνε και χαλούνε.
Κι απανωθιώς τον πέπλο μου! Τον τρισμπεγιεντισμένο!
Που ‘κλωσα κι ανεδιάστηκα κι έφανα μοναχή μου,
εφάγαν κι ετρυπήσανε! Βολίστα τον εκάμαν,
κι εκάψανε μου την καρδιά! Κι ο μάστορας απού ‘ρθε
να τον ανεδιαστεί, ήθελε κι αυτός το διάφορό ντου!
Ως το γροικάτε! Ε, δε καημός! Θεοί θεοί, μα κι είντας!
Μέγα κακό ‘ν’ η πλερωμή! Καημός ξετελεμένος!
Με δάνεικά τον έφανα! Κι ακόμη ‘δα πλερώνω,
κι αδύνατο τα δανεικά που πήρα να ξοφλήσω!
Μα μήδε με τσ’ αφορδακούς θέλω ‘γω συναλλήκι,
μήδε έθοια φαρανταουνιά δύναμαι εγώ ν’ αειδάρω!
Αυτοί ‘ναι ντίπ’ ανούσηδες! Εδά πεντέξε μέρες,
εγιάγερν’ απ’ τον πόλεμο κι ήμουν ξεθεωμένη
τση κούρασης –Φρουκάζου μου!- κι εγύρεγα λιγάκι
ν’ αποσταθώ, μια πιπιλιά ύπνο κι εγώ να πάρω!
Χαράμις κι αν με ‘φηκανε! Ερχίξανε να κράζουν
και δεν μ’ εφήκανε ζημιόν τα μάθια μου να κλείσω!
Εθεκα, μα δεν μ’ έπιασε ύπνος καθόλου! Ναίσκες!
Οληνυχτίς εγροίκουνε το βαταλαλητό ντως,
ωστε που κράξαν το πρωί οι πετεινοί κι εσκάσαν!
Καζάνι μου την κάμανε την κεφαλή! Καζάνι!
Για κείνο λέω μακριά! Σε τούτηνέ την μάχη 
δουλειά δεν έχομ’ οι θεοί! Κιανείς να μην αειδάρει
κιανένα ντως! Φοβούμαι πως όποιος σταθεί ενάντια
σ’ ετσά θεριά θα ζοριστεί. Μη βγει και λαβωμένος!
Βαρά κοντάρια λω βαστούν! Να κάτσωμε στ’ αυγά μας!
Ψηλά ‘ναι πούρ’ ο ουρανός κι έθοια μεγάλη μάχη
θα ν’ έχει χάζι να την ιδείς! Ετούτη ‘ν’ η βουλή μου.
Είπε και τσ’ αφρουκάστηκαν οι γι-αθανάτοι τότες
κι εβγήκανε στα δώματα την μάχη σκιας να ιδούνε.

Σύνωρας, στην παντέρμη γής, επιάσαν τα κουνούπια
κι εφύσηξαν τσι φοβερές σάλπιγγες του πολέμου
ν’ αρχίξει ο τράκος! Τότεσας ρίχνει έν’ αστροπελέκι
κι εβρόντηξ’ απ’ τον ουρανό του Κρόν’ ο γιός -μανά μου!-
κι έμπήκ’ αρχή ξολοθρεμού!
 
..............................................Ο μέγας Κακαρίστρας
πρώτος με τ’ αφρατένιο ντου κοντάρι στο λαγκώνι
τον Ανεγλύφη εχτύπησε πητήδιερά και ντρέτα 
κι εχύθηκαν τα σκώθια ντου! Μπούμπούρα τονε ρίχνει!
Ως έπεσε εβροντήξανε τ’ άρματα απανωθιώς του
κι ο πάσπαρος εσκέπασε κι έχωσε τα κρουλιά ντου!

Μα το κοντάρι τότεσάς επέταξ’ ο Τρυπώνης
κι εκάρφωξε μεσομπετού τον άρχο Πηλομάχτη!
Πέφτει κι αυτός στην αγκαλιά του Χάρο κι η ψυχή ντου
επέταξεν απ’ το κορμί μακρά στον κάτω κόσμο!

O Μπαστανάγλας στρατηγός με το βαρύ κοντάρι
του Καζανόμπα παίζει μια και σέκο τον-ε θέτει
κι απόκειας στην γυρογιαλιά το Τυροφά σκοτώνει!

Πλια πέρα πέρα ν-έστεκε ανέγνοιος ο Καλάμης,
κι εδά εδά θωρεί ομπρός να βγαίνει ο Φτερνογλύφτης
και τα ‘χασε! Επέταξε σκιας το βαρύ σκουτάρι
και στην κολύμπα εβούτηξε, να φύγει να γλιτώσει.

Του Κουτσαχείλη ανάδια ντως ο Μαυροπηλης παίζει
μια κονταρα στην κεφαλή και το βαρύ κοντάρι
τον εύρηκε στο μήλιγκα. Ιδια απ’ τα δυο ντ’ αρθούνια
χυνουντ’ οι γι-ομυαλοί ντου και ν-ελάσπωσε το χώμα!

Μα προλαβαίνει το ζημιόν ο γι-άρχο Πιατοσέρτης
και θέτει μια μα δυνατή του Μαυροπήλη –Αχι!-
Εις το ψυκό τον εύρηκε, τ’ ανέμου τον-ε δίδει!

Στην μάχη απάνω ο Κεντανές είδε κι εψυχομάχιε
γεις μποντικός, κι εμόνταρε, στην λίμνη τονε σέρνει
και του βουτά την κεφαλή κι απώς την τσαλοπάθιε
ισαμε κι ηύγηκ’ η ψυχή κι έπαψε να ταράσσει!
,
Τότες γλακά ο Ψωμοφάς να αειδάρει τον ορτάκη
και παίζει μια του Κεντανέ και βρίχνει του το σκώτι
και πέφτει αμπούμπουρα κι αυτός κι αντίντηρε στον Αδη!

Μα τσι θωρεί ετότεσάς ο μέγας Καρναμπίθης
και πιάνει μια καλή χεριά πηλά ν-απ’ την κολύμπα
και τα πετά κι ευρήκαν τον στ’ αστέρι του κουτέλου!
Σύχριστο τον εκάμανε. Πώς και δεν στραβώθει;!
Ετότεσάς εμάνισε ο Ψωμοφάς και πιάνει
κια πέτρα τζαγκρουνόπετρα -φόβος να την ξανοίξεις-
κι απάνω ντου την πέταξε! Αχι τον Καρναμπίθη!
Ίδια στ’ ατζί το δεξιό τον ηύρε κι έκαμέ ντο
θρουλιά. Θρουλιά κι ανάσκελα πέφτει κι αυτός στο χώμα.

Μα ‘τον κι ο Κράζος έκειδα και μπαίνει αναμεσώς τως,
του Καρναμπίθη αειδαριστής και παίζει μια κι εκείνος
του Ψωμοφά, μ’ αδυνατή με το βαρύ κοντάρι!
Ε, δε κακό! Εις την κοιλιά ποκατωθιώς τον ηύρε!
Κι έσυρε το κοντάρι ντου και τ’ άντερα κλουθούσαν
κι ανετυλιγαδιάζουντον στου κονταριού την άκρα!
Βαριά χερα ‘χε ζάβαλες κι ε, δε έργα τα ‘χει κάμει!

Ως είδε ο Τρυποθύριδος τα που διαξεν ο Κράζος
από κεια που ‘ταν κι έστεκε στην παραποταμίδα
τα ‘χασε κι ας εκούτσαινε  κι εσφίχτηκε να φύγει.
Μουδ’ αλωγος τον έσταινε μουδε γριά σαϊτα,
από το ζόρε το πολύ που γλάκα να γλιτώσει.

Στην υστεριά επόρισε κι ο Μπερντουσκοσαγούνης
από την λίμνη, μά ‘τρεμε! Κακά ‘ταν τα χαμπέρια!
Ως ήβγηκε τον είδενε ο γι-άρχος Ψωμοτρώης
και παίζει μια και βρίχνει τον στον πόδα του βαρίσκει!
Κι ήτον ο χτύπος δυνατός, μια λιγομάρα του ‘ρθε
και πέφτει. 

.................Ως να τον-ε ιδεί πεσμένον ο Πρασίνης
ρίχνει κοντάρι φονικό τ’ άρχοντα Ψωμοτρώη.
Μα πε πως δεν εξάμωσε, πε πως δεν είχε ντούζα
άλλη δροσά δεν έκαμε μονο βρε το σκουτάρι
κι εβρόντηξεν ο χτύπος του. Γλακά κι ο γι-Αριγάνης,
απου ‘πολέμα ως τότεσάς πιτήδια σαν τον Αρη
και κονταροχτυπά τονε ίδια στην κεφαλή ντου.
Μα μητ’ αυτός δεν έκαμε δροσά ξετελεμένη
α, δη κι ήτον εφτάγερό το κράνος απου φόριεν
ο Ψωμοτρώης κι άντεξε. Κρίμας τη αντρειγιά ντου
κι ας ήτανε στσ’ αφορδακούς το πρώτο παλικάρι.

Τότες ανεντρανίζει σκιάς κι ο Ψωμοτρώης! Ωφου!
και μπάινει ομπρός! Ως είδενε ο Μπερντουσκοσαγούνης
Ετσά θολή κατεβασα έχασε τα μυαλά ντου
και δεν πα’ να ‘τον βασιλιάς στ’ αφορδακούς  και ρήγας
γιαμιάς επισωπάτησε κι εβούτηξε στην λίμνη!

Σε τούτονά το γι-ύστερο το μποντικογιουρούσι
πρώτος εστάθηκ’ ο Γουλιάς για την αδραγαθιά του
του γι-άρχο ν-Ανεμπούκη ο γιός του πρωτοκαπετάνιου!
Απου επήγ’ ο κύρης του κι ευρήκε τον στην τρύπα
και του καμε παράκληση στον πόλεμο να πάει!
Επήγε σκιας κι εστάθηκε αναμεσώς  στον τράκο
κι εφωνιαζε στσ’ αφορδακούς πως ένα δεν θ’ αφήσει!
Είχε βρωμένο κι έσπασε κι ενα καρύδι πρώτας
κι έβαλενε τσι κούπες του για αρματωσά στσι ν-ώμους! 

Ε, τούτονά κι αν ήτανε! Ως είδαν ‘τσά θερίο
εχάσαν τα οι γι-αφορδακοί! Φοβος πολύς τσι ‘πιάσε
πως μ’ έτσα αντρειά και δύναμη θελ’ ‘α τσι ξεκληρίσει.
Κι εκώλωσαν κι ετρέχανε να πέσουν στην κολύμπα.
Ήμπας σωθούν. Αιγιούγια ντως!

..................................................Ως είδ’ ο γιός του Κρόνου
απο το δώμα που ‘στεκε τσ’ αφορδακούς να σπούνε
και να πισωπατούσινε, λύπηση τον επιάσε
κι εκούνησε την κεφαλή και λέει:
.................................................... Κύρι’ ελέησον!
Είντα ‘ναι τούτο που θωρώ! Θαμασμα μέγα! Ξάνοι! 
Λίγο το θέλει ο Γουλιάς να πνίξει στην κολύμπα
συβούρβουλους τσ’ αφορδακούς! Ξάνοι κοντοσιμώνει!
Γληγορα! Γή την Αθηνά την πρωτοπολεμήστρα 
γή τον Αρη να πέψωμε να μη τσι ξεκληρίσει
έτσα που πέφτει απάνω ντως, απάλεχτος! Αειντέστε!

Ετούτανά ‘πε κι είπε ντου ο Αρης!
.......................................................Γιε του Κρόνου!
Εδά μπλιο μουδε τσ’ Αθηνάς η δύναμη δεν φτάνει
μούδε του Αρη! Παν αυτοί! Καπνού κι ανέμου πάνε!
Γή ούλοι μας θα πάμε’ εκειά να ιδούμε είντ’ ‘α γενούμε,
γή σύρε τ’ άρματά σου ‘σύ, το έρμο αστροπελέκι!
Κι ως έκαψες σ’ άλλους καιρούς τσι γίγαντες, -θυμάσαι;-
γή τον Εγκέλαδο τση γής το γιο τον κανακάρη,
γή τον μεγάλο Καπανέ τον παινεμένον άντρα,
κάψε κι ετούτον ίδια δα! Κατουμωμό δεν έχει
και θα τσι ξεκληρίσει! Στε!
........................................... Είπε, κι ο γιος του Κρόνου
γιαμιάς και δίχως ξάργητα σέρνει τ’ αστροπελέκι
κι εβρόντηξε, εσέιστηκε η γής κι ο κόσμος ούλος
ώς έστραψ’ απ’ τον Ολυμπο!-Ω το παντέρμο χτύπος!-

Ωσάν τον όφι η γι-αστραπή έφταξ’ απανωθιώς τως
Κι ο βρόντος τσι ξεκούφανε κι οι δυο στρατοί τα ‘χάσαν.
Μα μουδ’ ο φόβος έφταξε τσ’ αμποντικούς να στέσει!
Αντίς ν’ αποκωλώσουνε συντάσουνε γιουρούσι
κι εθέλαν να πατήσουνε τα μετερίζα που ‘χαν
σασμένα οι γι-αφορδακοί. Και θελ’ ά τα πατήσουν
αν δεν έδειχνε λύπηση απ’ τσ’ ουρανούς ο Δίας.
Επεψε πούρι αειδαριστές στσι κακοποδωμένους
αφορδακούς αλλα θεριά γιαμιάς να τσι γλιτώσουν.

Από τον πάτω του νερού στα πασιντά εβγήκαν
κοκκαλαρματωσώματοι, στραβόποδανυχάτοι
χαχαλοδιπλοχέριδες, κοντοπλαθιομπογάδες 
μπετοπετονταμάτηδες και ψαλιδομπούκάτοι
κι οχτωποδοσερνάμενοι! Ε, ‘ν’ τσι καβρούς ομπρός τως!
Κι επέσανε στσ’ αμποντικούς! Ε, δε κακό π’ εγίνει!
Αλλού εκόβγαν την ορά, αλλού χερι’, αλλου πόδια!
Κι όσα κοντάρια ρίχνανε απάνω ντως ζευλώναν!
Ε, πού να νταγιαντίσουνε κι οι ποντικοί ‘τσα τράκο;
Εχάσαν τα! Εδείλιασαν κι εσπάσαν ίσα πίσω
αγλακιστοί. Τ’ ανάπλαγα επιάσαν να γλιτώσουν!
Κι έτσιδα ν-ηύρε τέλειωση μονημερίς η μάχη!

