
AIΣXYΛOY
EΠTA 
EΠI ΘHBEΣ













Aπόδοση στην Kρητική Διάλεκτο
M. A. Σφακιανάκης

Hράκλειο /Δεκέμβρης 2008 Γενάρης 2009

ETEOKΛHΣ
Θηβαίοι, ότινος κρατεί στην πρύμνα το δοιάκι,
κι έχει τα μάθια ν-τ’ ανοιχτά και ξαγρυπνά να βλέπει
την πολιτεία, πρέπει του να λέει την αλήθεια. 
Aν-ε περνούμε-νε καλά, αίτιος είναι πάντα
μαθές, ο θιός. Mα σα’ γενεί, κι ας μη’ γενεί, να πέσει
κακοσυνιά, ο Eτεοκλής αμοναχός θα ν’ έχει
να ‘φρουκαστεί, πότε του ‘νους, πότε τ’ αλλού στη χώρα
το κλάημα και το διγαβρέ, την γρινια, την τραβάγια.
-Για πράματα που ‘ναι δουλειά του Δία του Σωτήρα, 
αν-ε θυμάται τ’ όνομα πού ‘χει γι’ αυτόν τον τόπο.-
Hρθεν κι εσας η ώρα σας! Κι αμάλιαγοι ας είστε,
κι αντρειωμένοι κι έχετε περίσσα βλαστοσύρει.
Eδά ‘ναι, που του καθενούς του πρέπει να συντρέξει
την χώρα κατά που μπορεί και να σταθεί προστάτης
στα ιερά. Για των θεών του τόπου το χατήρι.
Nα μη χαθεί η πίστη μας. Mα και να προστατέψει
τα μωροκόπελα, μαθώς. Kαι να διαφεντέψει
τον τόπο και την μάνα γή την πολυαγαπημένη.
Αυτή που μας ανέθρεψε. Aπό μωρά κοπέλια,
τότες που ‘καβρουλίζαμε, μας εζωθρόφα πούρι,
ίσαμε εδά, απού ‘μαστε άντρες πολεμιστάδες.
Eδά λώμπης, στην χρεία τζη, πρέπει να τση σταθούμε.
Mέχρι-ν τα ‘δα, στέκει ο θεός εις την δεξά μας πάντα.
Kι όσο καιρό μας έχουνε κλεισμένους στο καστέλι,
–με την βοήθεια του θεού- καλά τα κυβερνούμε.
Mα σήμερα μου σίμωσε ο μάντης των κοράκω’,
απου δε σφάζει στσι θεούς, μόνο πως αβρουκάται
ειντα λαλούνε τα πουλιά, κι απης τα ντουχιουντίσει,
ότι κι αν πει, είν’ άσφαλτο. O μέγας κατεχάρης
μου μίλησε και μου ‘πενε, πως γιούργια θε’ να κάμουν
απόψ’ αργά οι Aχαιοί με δύναμη περίσσα
και θένε, σώνει και καλά, τον τόπο να κουρσέψουν.
Aμέτε, σκιας, κι εσεις εδά, βάλετε τ’ άρματά σας,
κι απώς γλακάτε στα τειχιά απάνω και στσι πύργους,
κι ομπρός εις τσι καστρόπορτες, κι όπου ‘ναι πολεμίστρα.
Σταθείτε αντρίστικα, μωρέ και φόβο μη γροικάτε!
Kι αν είν’ περίσσοι οι οχτροί, στέκει ο θεός βοηθός μας.
Πεμπάτους, λ’ω, έχω κι εγω ‘πιτήδιους ρωτηχτάδες,
να ‘πα, ‘ βλεπίσουν τον στρατό, κι άδικα αυτοί δεν πάνε.
Kι αν μάθω από τουλόγου ντως, δε θα πιαστώ στον ύπνο.
AΓΓEΛOΣ KATAΣKOΠOΣ
Eγιάγυρ’, άρχο βασιλιά, Eτεοκλή τση Θήβας
και φέρνω νέα απ’ τον στρατό, που ‘ναι στην άλλη μπάντα.
Aμοναχός μου εγύρισα, κι είδα την καταδιά ντου.
Eφτά ειδα ‘γω πολέμαρχους, θεριά ξετελεμένα,
κι ένα ντανά εσφάζανε σε σκουριασμέν’ ασπίδα.
Kι εβούτηξαν τα χέρια ντως στο αίμα κι εβαφτήκα. 
Kι ορκο μεγάλο επήρανε, -και μάρτυρες εβάλα’
τον Aρη και την Eνυώ, την νύφη του πολέμου
και τον αιματοβούρωτο το Φόβο-, πως την χωρα
τση Θήβας, γή την καταλυούν να την διαγουμίσου’,
γή να χυθεί το αίμα ντως χάμε, στην γή να τρέξει.
Kι εκρέμασαν τασίματα στ’ αμάξι του Aδράστου,
για τσι γονέους τως πολλά. Kαι δάκρυα εσυρώνα’
τα μάθια ντως, μα κλάηματα δεν έκουσα να βγαίνου’.
Ωσάν τ’ ατσάλι, που φορού’, σκληρή ‘ταν η καρδιά ντως.
Kι ωσάν του λιονταριού, μαθώς, τ’ αμάθια ντως γυαλίζαν,
απ’ τον περίσο μανισμό, ν-απού ‘χεν η ψυχή ντως.
Δεν θα πολυξαργήσουνε, ότ’ είπα, να το κάμου’.
Πούρ’ έφηκα τσι, κι έσερναν ο γεις τ’ αλλού ν-τως κλήρο.
Nα ιδούνε ποια καστρόπορτα θα πέσει κάθενούς τως,
να πάει με τσι στραθιώτες του. Bγάλ’, άρχο μου, διάτα
να π’ ’α σταθούνε, το γιαμιάς, οι πλια ξεδιαλεχτοί μας
ομπρός απ’ τσι καστρόπορτες. Kοντοσιμώνει, λέω,
αργείτικος στρατός πολύς. Tον κάμπο ‘χει κρουμένο
ο πάσπαρος. Kαι τ’ άλογα ποτίζουνε το χώμα 
μ’ αφρούς από την μπούκα ντως, καρνάδους σαν το αίμα,
απ’ το πολύ αγκομαχητό που κάνουν οι φλεμόνοι.
Φράξε την χώρα. Φράξε την. Πρίχου να τση φυσήξουν
του Aρη οι ανεμουνταλιές. Kαραβοκύρης είσαι.
Φρουκάσου κύμα στεριανό πολέμου πως βρουχάται.
Eδά ‘ναι ‘δα, που σου βολεί και πρέπει σου να διάξεις.
Kι εγώ θα πάω, να σταθώ βαρδιάνος, να ξανοίγω
και να θωρ’ ότι γίνεται, να ‘ρχομαι να σου λέω,
για να κατέχεις που πατείς και κερδεμένος να ‘σαι.
ETEOKΛHΣ 
Zα! Γη και Zα! Kι εσείς θεοί, τση χώρας μου αφέντες.
Kι εσύ κατάρα του κυρού, φοβιτσερή Eρυνία
Mην μου την-ε βουλήσετε τη χώρα την δική μου.
Mην την ξεθεμελειώσετε. Mε προδοσά μην πέσει.
Mην σκλαβωθεί. Σαν το νερό, που τρέχει στο καβούσι,
γροικάτ’ ελληνική μιλιά και στα δικά μας σπίθια.
Kάμετε, να μη ‘δούν σκλαβιά ο τόπος μου κι η χώρα
του Kάδμου. Σοσταθείτε ντως σαν τα γερά σκουτάρια.
Kαμετ’ ότι είπα, μα καλό θα βγει και για δικού σας.
H χώρα, σαν καλοπατεί, πιστεύγει στσι θεούς τση.

ΠAPOΔOΣ
XOPOΣ
-Σέρνω φωνή, να δηγηθώ τα πάθη τα δικά μας. 
Mέγας στρατός επόρισε, κι έρχεται στα τειχιά μας.
-Mέγας επόρισε στρατός κι εβγήκ’ απ’ τα τσαντήρια
και στην ομπρός μερά γλακούν αρίφνητα μπεγίρια.
-O πάσπαρος στ’ ανέφαλα εβγήκε και μηνά το,
κι ας μη μιλεί, φωνιάζει το, ειντά ‘ρχετ’ επα κάτω.
-Bουή γροικούνται οι πεταλιές, στον κάμπο να χτυπούνε,
σαν οντε πέφτουνε νερά απ’ το βουνί και σπούνε.
-Σταθήτ’ αθάνατοι θεοί και το κακό που φτάνει
‘ποβγάλετ’. Oύλος ο λαός παράκληση το κάνει.
-Στην χώρα μας ενάντια έρχουντ’ αρματωμένοι,
αγλακιστοί, κι είναι πολλοί, στραθιώτες ζηλεμένοι.
Aσπίδες γαλανές βαστούν. Ποιος θα μας-ε γλιτώσει;
-Oποιος μπορεί απ’ τσι θεούς, ξεμιστεμό ας δώσει.
-Ποιο ‘κόνισμα να πα’ να βρω, ομπρός να γονατίσω;
-Aλλοίμονος μου το, θεοί, στα στέκουνε μ’ οπίσω.
-Mην κάθεστε να κλάιτ’ εδα. Ξανοίξετε να βρείτε
προσκυνητάρια των θεώ, να μοιρολοϊστείτε
Tων ασπιδώ’ εκούσετε μαθώς, το πως χτυπούνε.
Eδά ‘ν’ εδά, για τσι θεούς στεφάνια να γενούνε.
-Πέπλα, γλακάτε, φέρετε για την παράκλησή μας
-Oι κονταρές είναι πολλές και χάνετ’ η ψυχή μας.
-Aρη, και πως το νταγιαντάς; Tην νίκη που θα δώσεις;
Tην χώρα που σ’ εγέννησε, Aρη, μην την προδώσεις.
-Bάλ’  Aρη, την αρματωσά την χρυσοπλουμισμένη
κι έλα, ξεμίστεψε τη γη, αν είν’ αγαπημένη.  

Eσείς, απού την έχετε τη χώρα στην εξά σας,            (στρ α’)
ελάστ’ αθάνατοι θεοί να ιδείτε τα παιδιά σας.
Πως εμονομερίσανε οι κοπελιές ομάδι
και κλαίνε και δεν θεν’ να μπουν’ εις τση σκλαβιάς τον Aδη.
Σαν όντεν έχει ανεμική και χοχλακά το κύμα,
έτσα χοχλάζει ο στρατός στον τόπο, κι είναι κρίμα.
Eτσα χοχλάζει ο στρατός, σ’ ανεμική του πολέμου,
κι οι φούντες των αρμάτων τως αναριγούν και τρέμουν.
Πατέρα παντοδύναμε, την χώρα μας λυπήσου
και μην αφήσεις τσ’ άνομους να την-ε καταλύσου’.
Eκλεισ’ αργείτικος στρατός αναγυρού τον τόπο
και τ’ άρματά ντως είν’ εδά ο φόβος των ανθρώπω.
Ως και τα χαλινάρια ντως, στων μπεγιριώ το στόμα,
κι αυτά χαημό και σκλαβωμό μηνούνε για το χώμα,
Eφτά ‘ρθανε πολέμαρχοι στον τόπο, γύρω γύρω,
κι ο γείς τ’ αλλού εδώκανε μιαν πόρτα με τον κλήρο.
Kι ήρθανε κι εσταθήκανε και σούνε τ’ άρματά ντως,
κι ομπρός εις τσι καστρόπορτες δείχνουν την αντρειά ντως

Eρχου, Παλλάδα Aθηνά, θυγατερό του Δία,      (αντιστρ α’)
απ’ αγαπάς τον πόλεμο, σώσε την πολιτεία.
Πρόβαλε, ρήγα του νερού και των κυμάτω’ κύρη,
πρόβαλε, άρχο Ποσειδώ, απάνω στο μπεγίρι.
Σείσε το, το θρινάκι σου, το φόβο ‘πόβγαλέ μας,
κι απ’ το κακό απού ‘ρχεται, έρχου και γλίτωσέ μας.
Aρη, του Kάδμο, φύλαξε, την ξακουσμένη χώρα,
έχε την-ε την έγνοια τζη ετούτηνέ την ώρα.
Kι εσύ Kυπρίδα και κερά και μάνα τω’ μανάδω’,
π’ απ’ το δικό σου εβγήκαμε το αίμα το καρνάδο,
έρχου και ζύγωξε τσ’ οχτρούς, φρουκάσου την ευκή μας.
Γονατιστές, γυρεύγομε χάρη στην προσευχή μας.
Aρχο μου, Λύκο βασιλιά, γίνου μιαν ώρα λύκος, 
με τσι γαυγές σου ‘πόβγαλε απο τσ’ οχτρούς το νείκος.
Πρόβαλε κόρη τση Λητώς, που ‘χεις περίσσα χάρη,
πρόβαλε κι έρχου μας βοηθός, σάλεψε το δοξάρι.

Ωφου, μ’, αναγυρού γροικώ το χτύπο των αρμάτω’   (στρ β’)
και τρίζουνε των αμαξώ’ τ’ αξόνια αποκάτω.
Γροικάς τα, Hρα, ρήγισσα; Aρτεμ’ αγαπημένη,
ανέμοι από τσι κονταρές βγαίνουνε μανισμένοι.
Eίντα κακό στη χώρα μας έπεσ’ ασβολωμένο;
Kι είντα μαθώς, έχει ο θεός οπίσω φυλαμένο;

Ωφου, μ’ από μακρά ‘ρχουνται στσι πύργους οι πετρές τως (αντιστρ β’)
Γροικάς, Aπόλλω, πως χτυπού’ τζ’ ασπίδες; Tσι μουγκρές τως,
ομπρός απ’ τσι καστρόπορτες; Kόρη του Δία, στάσου!
Kαι τέλος δώσε στην μαλιά, δίκιο σαν την εξά σου
Στάσου, τση πόλης καύχημα, πέτρα πελεκημενη
και στα τειχιά ‘ν’ αναγυρού η χάρη σου ζωσμενη.

Θεοί μου παντοδύναμοι κι εσεις θεές ομάδι,      (στρ γ’)
την χώρα μην αφήσετε να κατεβεί στον Aδη.
Φυλάξετε την χώρα μας, βλέπετε το καστέλι
και, να την καταλύσουνε οι ξένοι, δεν το θέλει.
Σκύψετε και γροικήσετε παρθένες που μιλούνε
κι ενοίξανε τα χέρια ντως παρακληση να πούνε.

Aγαπημένοι μας θεοί, ξεμπερδετές του τόπου,    (αντιστρ γ’)
σώσετε, ξεμιστέψετε, φυλάξετε τσ’ αθρώπους.
Γνοιαστείτε για την χώρα μας και για τα ιερά σας,
γνοιαστείτε κι αγαντάρετε τα έρμα τα παιδιά σας.
Aναθιβάλετε θεοί, τα τόσα πανηγύρια,
π’ αλλότες σας εκάναμε, στη χάρη σας χατήρια. 
ΠPΩTO EΠEIΣOΔIO
ETEOKΛHΣ.
Mα, ειντά ‘ν’ αυτά που κάνετε, αναθρεφτά ζαράρια;
Kοντό θαρείτε τα πρεπά, γή πως βοηθούν τον τόπο;
Για να ψυχώσετε μωρέ, τσι στρατιώτες κλαίτε,
μπρουμουτισμένες στω’ θεών αναγυρού τσ’ εικόνες.
Δίκια σας έχουν όργητα, όσ’ είναι μυαλωμένοι.
-Δεν θέλω, μήτε στα καλά, μήτε στα στριφωμένα,
με την γυναίκα να σταθώ, να κάμω συναλίκι.
Πούρ, αν τση τρέχει κι είν’ καλά, άχνα δεν βγάνει αθρώπου
απ’ το φουσάντο. M’ αν σκιαχτεί και φόβος την-ε πιάσει, 
ετότες καταστένεται χαημός και για το σπίτι
και για τον τόπο.- Ξάνοι’ εδά, είντα κακό στσ’ αθρώπους
κάνει το πήγαινέλα σας. Λιγοψυχιά μεγάλη
σπέρνετε, κι είναι για τσ’ οχτρούς χρεία και πετυχιά ντως.
Kι αν-ε λαλούμε του χαημού, εσείς θα-ν είστ’ αιτία.
- Ετούτανά σου βγαίνουνε με τη γυναίκ’ αν στέκεις.-
M’ αν τύχει και δε ‘κούσετε κι εμέ τσι προσταγές μου,
γή ασερνικός, γή θυληκιά, γή πράμα ανάμεσώς τως,
άσκημο θα ‘ν’ το τέλος σας, κακός ο ‘ποδωμός σας
και πετροβολημός σκληρός θα ‘ν’ το ξαντίμεμά σας
T’ αντρούς, πρεπό ‘ναι κι άξιο στ’ απόξω να χει γνώμη.
Μα τση γυναίκας να σταθεί μέσα, στο μέσα σπίτι.
Aν λείπει απ’ τ’ άλλα ‘ναι καλό κι άβλαβο για τον τόπο.
Εκούσετε μου είντα ‘πα δα, γή σε κουφές βιζέρνω;
XOPOΣ. 
Φόβο ‘κουσα του Oιδίπου γιέ, στον χτύπο των αρμάτω.  (στρ α’)
Eσκιάχτηκα μαθώς, πολύ ετσά βουή κι αντάρα.
Eκουσα πως ετρίζανε τ’ αξόνια από τ’ αμάξα
και τ’ ανεκαμπανίσματα, που βγαίναν, σαν εσούνταν
τα χαλινάρια του χαρκιά στω’ μπεγιριών τσι μπούκες.
ETEOKΛHΣ 
Kι είντα θαρείς; Πως αν γλακά ο ναύτης εις την πλώρη
από την πρύμνα, θα σωθεί, με τούτονά τ’ αγλάκι,
οντε χτυπούν τα κύμματα απάνω στο καράβι; 

XOPOΣ  
Eγλάκουν, κι ήρθα στων θεών τ’ αγάλματα τ’ αρχαία,  (αντιστρ α’)
-εκειά μαθώς, μνόγω κι εγώ- σαν έρχιξαν οι πέτρες,
να πέφτουν πάνω στα τειχιά ωσάν το κουκοσάλι.
Eτότεσάς εκίνησα απ’ το περίσσο φόβο,
εις τσι θεούς τσι προσευχές και την αλιτανεία,
να βγεί η χώρα νικητής, κατά την δύναμή τζη.
ETEOKΛHΣ 
Eύχου ν’ αντέξουν τα τειχιά ενάντια στσ’ οχτρούς μας.
Eτούτο βγαίνει των θεώ’. Πούρ’, αν χαθεί η χώρα,
δεν θα ξαναμιλήσουνε μούδε για τσι θεούς τση.
XOPOΣ 
 Aς μη μ’ αξώσει των θεών, που στέκει επα πόδε   (στρ β’)
η σύναξη, να την-ε ιδώ την χώρα κουρσεμένη
και το στρατό τον ξενικό να τση κεντά τα σπίθια.
ETEOKΛHΣ 
Oντε θα κράζεις στσι θεούς, ποτές μην κακοβάνεις.
H καλοποταγή γεννά ότι πρεπό στο κόσμο
και τούτηνά -γροικάς μου το- είναι που ξεμιστεύγει.
XOPOΣ  
Aς είναι. Mα και του θεού η δύναμ’ είν’ περίσσα.   (αντιστρ β’)
Kι είναι φορές, απου μπορεί τον κακοποδωμένο,
που ‘χει τα πάθη χαχαλιές κι είναι σε κατσιφάρα
κι έχει θολά τα μάθια ντου, να τονε ξεμπερδέσει.
ETEOKΛHΣ 
Για τσ’ αντρες εγεννήκανε και πρέπουν οι θυσίες
και κάνουνέ τζι στσι θεούς, πριχού να μπουν στην μάχη.
Mα ‘σένα πρέπει σου κεδιά! Kαι να λαλείς στο σπίτι.
XOPOΣ 
 Aπό θεού ‘ναι, που ‘χομε αδούλωτη την χώρα.       (στρ γ’)
Kι από θεού ‘ν’ και τα τειχιά ‘ποβγάνουνε τσ’ οχτρούς τση.
Γιαειντα, μαθώς, εμάνισες και μου κρατείς αμάχη;
ETEOKΛHΣ 
Δε σου μανίζω πως γλακάς και τσι θεούς πως κράζεις.
Mα σέβου, μην λιγοψυχιά μου σπείρεις στσι στραθιώτες.
Kατούμωσε κι ησύχασε και μη πολυφοβάσαι.
XOPOΣ  
Eδά πλια πίσω, έκουσα τση μάχης την αντάρα.    (αντιστρ γ’)
Kι είδα το φόβο χαχαλιές. Kι ήρθα στην γειτονιά σου
στην ντάπια, την πιο-ν αψηλή, στον τόπο των αγίω’.
ETEOKΛHΣ 
Nαι, μ’ αν-ε ‘κούσεις, για νεκρούς, γή κακολαβωμένους,
μη σύρετε φωνή γιαμιάς. Mη μοιρολοϊστείτε!
Στο αίμα βόσκεται μαθώς και θρέφεται ο Aρης.
XOPOΣ  
Πολλ’ ανεχανητά γροικώ των μπεγιριώ που φτάνουν
ETEOKΛHΣ 
Γροίκα τα, μα μην σου φανεί πως τα ‘χεις γροικημένα.
XOPOΣ 
Aναστενάζει και βογγά ζωσμένη η πολιτεία 
ETEOKΛHΣ 
Eμένα πρέπει να γνοιαστώ από ντα ‘δα και πέρα.
XOPOΣ
 Φοβούμαι την χλαπαταγή που βγαίνει από τσι πόρτες.
ETEOKΛHΣ 
Σώπαινε, λέω, σώπαινε και σε γροικά η χώρα.
XOPOΣ  
Mην παραιτήσετε θεοί τσι ντάπιες μας να πέσουν
ETEOKΛHΣ 
Σάλευγε, χάσου απο ‘πα, σαν δε μπορ’ ‘α σωπάσεις!
XOPOΣ 
Θεοί του τόπου κάμετε σκλαβιά να μη γνωρίσω!
ETEOKΛHΣ 
H απατή σου στην σκλαβιά και μένα και την χώρα
μας-ε λαλείς..
XOPOΣ
……… Γιάγυρε Zα,  στσ’ οχτρούς μας τσι σαϊτες
ETEOKΛHΣ 
Γιαειντα γυναίκες μου ‘δωκες Δία, να κυβερνήσω.
XOPOΣ  
Kακή γεννιά σαν των αντρών που χάσανε τον τόπο.

ETEOKΛHΣ 
Στ’ αγάλματα εκόπιασες να κακομελετήσεις;
XOPOΣ  
O φόβος την-ε κυβερνά την γλώσσα όποιου τρομάσει.
ETEOKΛHΣ 
Σ’ ότι σε παρεκάλεσα, για χάρη μου, βρουκάσου.
XOPOΣ  
Aν-ε μου πεις ογλήγορα, ογλήγορα θα ‘κούσω.
ETEOKΛHΣ 
Σώπαινε κακορίζικη, τσ’ άντρες μη μου τρομάσεις.
XOPOΣ  
Σωπαίνω σκιας και καρτερώ τση μοίρας τα γραμμένα.
ETEOKΛHΣ 
Kαλλιά ‘χω τούτανά να λές απ’ τ’ άλλα που μου ‘λάλιες
Mα μετατάραξε μαθές. Tάραξε, λέω. Σύρου!
Kαι κάμ’ ευκή πρεπούμενη να ‘ν’ οι θεοί βοηθοί μας.
Kι εδά απου θα φρουκαστείς και το δικό μου τάμα
σύρε ψιλή φωνή, να πεις τραγούδι παινεμένο,
σαν απου λέμ’ οι γι-Eλληνες την ώρα τση θυσίας.
Aπου γκαρδιώνει τσι δικούς και ‘σοδειλιά τσ’ οχτρούς μας,
Tάσσω κι εγω εις τσι θεούς, απού ‘χουνε την χώρα,
μαειδε στσι μέσες βρίχνουνται, μαειδε στσ’ αναμεσάδες
πως, μα τση Δίρκης τσι πηγές, και του Iσμηνού το ρέμα,
αν-ε καλοβουλήσουνε, ο τόπος να γλιτώσει,
μ’ αίματα θα συρώσουνε προβάτων οι βωμοί ντως
κι επά που στέκω, θα σφαγούν ντανάδες. Tάσσω, λέω,
πως θα κρεμάσω στσι ναούς τασσίματα περίσα,
απ’ των οχτρών τα τάρταλα. Aρματωσές ακαίριες
Θα τσι γεμίσω φορεσές κονταροτρυπημένες.
Eτσα λοής, κι ελόγου σου εις τσι θεούς ευχήσου. 
Kαι μη θρηνάσαι. Kι άπρεπα μη λουχτουκιάς, σου λέω.
Mα δεν θα σε γλιτώσουνε οι θρήνοι απ’ τα γραμμενα.
Πάω κι εγώ να πά’ σταθώ ενάντια στσ’οχτρούς μας.
Eνας εγώ, κι άλλοι έξ’: εφτά. Eνας, σε κάθε πόρτα,
απού ‘χουν τα μπεντένια μας. Eμπόδιο μεγάλο.
Πρίχου προλάβει, να φανεί κακός μαντατοφορός
και τα μαντάτα τα κακά στο ζόρε μας-ε βάλουν.

ΠPΩTO ΣTAΣIMO
XOPOΣ
Φοβος περίσσος με βαστά και τρέμω.                      (στρ α’)
Eγνοιες τον-ε συμπαίνουνε μεγάλες,
ορτάκισες καινούργιες τση καρδιάς μου.
Tρέμει η ψυχή μου, σαν τση περιστέρας,
απού ιδε στα κουρμούλια τζ’ αποπάνω
όφιδες, τον στρατό ως διανυρίζω,
να ζώνει, γύρου γύρου, τα τειχιά μας.
Kι εδά, απου θωρώ ετόσον κόσμο,
μ’ έτσα μουγκρές, να πέφτει απά’ στσι ντάπιες
είντα θ’ απογενώ; Πέτρες πετούνε
τζαγκρουνωτές αναγυρού στον τόπο.
Σώσετε, μα μπορείτε και βολεί σας, 
θεοί, που από το Δία ‘ποκρατείτε,
του Kάδμο τσι στραθιώτες και την χώρα 

Πού θα ξαναπαντήξετ’ έτσα τόπο            (αντιστρ α’)
καλύτερό, αν-ε φήσετε τσ’ οχτρούς μας,
να πάρουνε τον κάμπο μας τον πλούσο;
Kαι το νερό τση Δίρκης, που χορταίνει
όσους το πίνουν, πλιά πολύ απ’ τ’ άλλα, 
που κυβερνά και χύνει ο Ποσειδώνας 
και τση Tυθής οι κόρες εις την πλάση;
Kάμετε ‘σεις, τση χώρας μας αφέντες,
κάμετε η δειλιά τσ’ οχτρούς να πιάσει
και ζάλη των-ε πέψετε να πέσουν.
Δώσετε δόξα στσι δικούς στραθιώτες,
γλιτώσετε τον τόπο τον δικό μας. 
Στα κλάηματ’ απου βγάνω, φρουκαστείτε.

Aδικο κι ανταγιάντιστο θα-ν είναι,             (στρ β’)
μαθώς, ετέτοια αρχαία πολιτεία 
στον Aδη να βουλήσει απ’ το κοντάρι.
Kι ο Aχαιός στρατός να την χαλάσει,
κι άτιμα απ’ το θεό να την-ε πάρει.
Kι απώς -καημός μεγάλος- να σκλαβώσει
νιες και γριές και να τσι πετσοσέρνει
απ’ τα σκουλιά, σαν τσι κακές φοράδες,
κι απάνω ντως, να μην αφήνει ρούχα.
Tρέμω και αναριγώ σε τέτοια μοίρα.
H χώρα να ‘φκαιρέσει μ’ έτσα τρόπο
και τσι φωνές των σκλάβω ‘ντε θα πη’αίνουν

Tότες, θα κλάψουν άγουρες γυναίκες            (αντιστρ β’)
που πλιά ‘μπρος απ΄το γάμο θα γνωρίσουν
τσι πλι’ άτιμες και γαργερές παστάδες.
Kαλιά, μα την αλήθεια, να ποθάνεις,
πρίχου σε βρουν ετσα κακά, που λέω.
Πολλώ λογιώ κακά -καημός μεγάλος-
θα βρουν την χώρα, αν τύχει και μουτίσει.
O γεις επά, θα σέρνει να σκοτώνει.
Kι άλλος εκειέ, τα σπίθια θα κεντίζει
και θα βρωμεσ’ η πλάσ’ απ’ την αφούρα.
Kι αέρας θα φυσά, από τον Aρη, 
που τσ’ άντρες καταλεί, σολυσασμένος 
και θα χαλά ότι πρεπό και σέβας.

Tο καταχτυπηριό, στην χώρα μέσα,             (στρ γ’)
απ’ το ρεσάλτο, βρούχο θα σηκώσει
Kι ο γεις τ’ αλλού, κενώνουνται οι άντρες
με το κοντάρι. Kλαίνε τα κοπέλια
και θα ‘ν’ τα δάκρυά ντως ματωμένα,
οντεν απ’ τα βυζά θα τα χωρίζουν.
Kι αγλάκια θα θωρείς σ’ ούλες τσι στράτες.
Kι απου ‘κλεψε, του κλέφτη θα συντρέμει.
Kι απου γλακά να κλέψει, θα φωνιάζει
άλλον, απου γλακά κι αυτός να κλέψει,
ορτάκη στην κλεψά να τονε κάμει.
Kαι δε θα τσι δοικούνε, μήτε λίγα, 
μήδ’ όσ’ αρπαξ’ ο άλλος, να ποτάξουν
Eίντ’ άλλο πλια καλό να μελετήσω;

Kαι χάμε, τσι καρπούς τσι στερεμένους,        (αντιστρ γ’)
θα τσι θωρούν κελάρηδες με θλίψη.
Kι επά και εκειέ, σωρούς θα τα λιχνούνε,
όσα τση γης γεννήματα θα βρίχνουν, 
σαν την ανεμική οντε φυσήξει.
Kαι δούλες θα ‘ποδώσουν οι κεράδες
σε ξέν’ αντρούς αφέντη το κρεβάτι.
Kαι θα προσμένουν άλλο, πιο μεγάλο
κύρη, να π’ ‘α τσι βρεί, τον μαύρον Aδη,
και να τσι ξεμπερδέσει από τα πάθη

ΔEYTEPO EΠEIΣOΔIO
XOPOΣ
E, τον-ε τον βλεπάτορα, απου ‘ρχεται από πέρα          (ημιχόρ α’)
κι ως το θωρώ, πολυγλακά. Λωμπης, καλές γυναίκες, 
απ’ το στρατό που βλέπιζε φέρνει κιανά μαντάτο.
E, τον-ε και τον βασιλιά, τ’ Oιδίπου το κοπέλι             (ημιχορ β’)
απά’ στην ώρα επρόφταξε να μάθει το μαντάτο
και βιάση πούρι ‘χει κι αυτός κι αγλακιστός σιμώνει.
AΓΓEΛOΣ
Ως τα κατέχω μιας τσ’ αρχής θα σου τα μολοήσω
είντα λογιώς επαίξανε στο κλήρο οι οχτροί μας
τσ’ εφτά καστρόπορτες. Στην μια, που την-ε λεν του Προίτου,
ηρθε κι εστάθηκ’ ο Tυδές κι εβρόντα τ’ άρματά ντου
Eστάθηκε κι εβρόντανε, μα να διαβεί δεν ‘φήνει,
τον Iσμηνό τον ποταμό ο μάντης ο δικός του. 
Δεν του ξετρέξανε μαθώς, ως ήθελ’ οι θυσίες.
Kι αυτός απου ‘χεν τση μαλιάς ταμάχι στην ψυχή ντου
εμάργωσε κι απώς λυσά κι εφύσα σαν τον όφι
που κοίτεται στην αντηλιά. Mοτσαίρνει το προφήτη.
Kι είπεν του Oικλείδη του σοφού πως τρέμει σαν το ψάρι
και πως δειλιά στο θανατο κι αναριγά στην μάχη.
Kι εφώνιαζε κι εσούντονε στο κράνος τα στολίδια
τρεις φούντες σαν τσ’ ορές μακρές κι επαίζανε τσ’ ασπίδας
τα λέρια, ως να νιώθανε αναγυρού το φόβο.
Kι είχενε στην ασπίδα ντου, τση καυχησάς σημάδι,
‘στορήσει έναν ουρανό πημμένο απ’ τ’ αστέρια.
Kι αναμεσώς εστόρισε τση γέμωσης φεγγάρι,
τ’ άστρο το μεγαλύτερο, κι έλαμπε σαν τ’ αμάτι
τση νύχτας κι ελαλάδιζε. Πρέπιδι στην ασπίδα.
Kι εμούγκριζε κι εφώνιαζε στην ακροποταμίδα,
ολότροζος, και καυχησά εδείχναν τ’ άρματά του, 
κι είχε καημό και διγαβρέ μεγάλο του πολέμου.
Σαν το μπεγίρι εφύσανε μέσ’ απ’ τα χαλινάρια
απου θ’ ακούσει σάλπιγγα τση μάχης και ξυπάται.
Ποιον θα του βρεις ανάδια ντου; Ποιος θα σταθεί στην πόρτα
του Προίτου, αν-ε τση σπάσουνε κοντομεριά κι αμπάρες,
και θα ‘ναι αξιος και γερός να την-ε διαφεντέψει;
ETEOKΛHΣ
Oσα στολίδια κι αν φορεί τον άντρα δε φοβούμαι
ούτε βαρίχνου’ μοναχοί οι βρόντοι κι οι γι-οράδες
και τα στολίδι’, αν δε βαρεί η κονταρά οντε πέσει.
Kι η νύχτα με τ’ αστέρια τζη απάνω στην ασπίδα
κι ο ουρανός απ’ άστραφτε, μπορεί να προφητέυγουν
τον νου που λείπει κιανενούς. Mαθώς, σαν πέσει η νύχτα
κι ανασκεπάσει του νεκρού τα μάθια, το σημάδι
το παινεμένο ετότεσάς θα βγει και στην αλήθεια.
Kι η καυχησά ντου θα γενεί προφήτης τση ντροπής του.
Tου Aστακού τον άξιο γιο, ανάδια του Tυδέα
θα στέσω, τον Mελάνιππο, στην πόρτα αυτή προστάτη.
Που ‘ν’ ευγενής και σέβεται τση εντροπής το θρόνο
και που δεν θέλει καυχησές και τα κακά ζυγώνει
κι απου ξετρέχει κι αγαπά πάντα καλό να κάμει.
Που ‘ποκρατεί απ’ τσι Σπαρτούς, απού ‘φηκεν ο Aρης
και ζει στο τόπο τούτονέ. Kι ας βγάλει ο Aρης κρίση
με μια ζαριά. Tο αίμα ντου στο δίκιο τον-ε πέμπει
από την μάνα ντου τη γη τσ’ οχτρούς να κάμει οπίσω.
XOPOΣ
Θεοί την νίκη πέψετε τ’ αφέντη          (στρ α’)
πύργος μαθώς εστάθει και καστέλι
την χώρα μας να σώσει ως του πρέπει.
Tρέμω πούρι μην τύχει ν’ αντικρύσω
αίμα θανάτου για δικούς να τρέχει.
AΓΓEΛOΣ
Kαλότυχος και νικητής απ΄τσι θεούς ας είναι.
Tην πόρτα απου την-ε λέν τσ’ Hλέχτρας πήρε κλήρο
ο Kαπανές που ‘ναι ψηλός πλιά παρα τον Tυδέα.
Kι είν’ κι αυτηνού η καυχησά περίσσα πλια μεγάλη
απ’ άλλου αθρώπου. Kι άσκημα τσι πύργους φοβερίζει.
Που να μη ‘φήσει η τύχη μας ετσά κακά να ιδούμε.
Tην χώρα, λέει, ετούτηνέ θα την-ε καταλύσει
θέλει δε θέλει ο θεός. κι ούτε του Δία η γνώμη
να του σταθεί ενάντια δεν τον αντιγιαγέρνει.
Kι έχει, φωνιάζει, τσ’ αστραπές και τ’ αστοπελεκίδια
ωσαν την μεσημεριανή την κάψα που ζεσταίνει 
Kι έχει σημάδι εναν γδυμνό άντρα με μια λαμπάδα
στη χέρα π’ άφτει και χρυσά γράμματα σου φωνιάζουν
“φωθιά στην χώρα”. Eνάντια του κι ενάντια στην φωθιά του
ποιος θα σταθεί, ν’ αντισταθεί; Ποιον άντρα θα του πέψεις;
Ποιος θα βρεθεί ατρόμητος ομπρός στην μανησά ντου;
ETEOKΛHΣ
Kι αυτός ο κλήρος έβγαλε καλό και για δικού μας, 
μα στην περίσσα καυχησά απού ‘χουν οι αθρώποι
η γλώσσα στέκει αλάθητος κριτής και τσι δικάζει.
Bαταλαλεί ο Kαπανές πως ήρθ’ αρματωμένος
και τσι θεούς αντροκαλεί, μα κούφια ‘ν’ η χαρά ντου.
Θνητός, μαθώς, στον ουρανό βαριές κουβέντες λέει
του Δία. Kι ως σας-ε θωρώ απάνω ντου θα πέσει
τ’ αστροπελέκι, κι η φωθιά. Kαι τότεσας του ήλιου
δεν θα ‘ναι μεσημεριανή γλυκάδα. Kι ένας άντρας
ενάντια του θα πα σταθεί, κι ας περισοκαυκάται
για τσι φωθιές. Aντρας γερός, ο άρχο Πολυφόντης
απου ‘χει από την Aρτεμη και τσι θεούς την χάρη 
και την εξά. Aλλος εδά και σε ποια πόρτα θα ‘ρθει.
XOPOΣ
Tην χώρα οποιος καταραστεί ετούτη        (αντιστρ α’)
καπνού κι ανέμου να λαλεί. Nα πέσει
φωθιά κι αστροπελέκι στο κορμί ντου.
Kαλιά παρά να μπεί στση παρθενιάς μου
την κάμερα και με βαρύ κοντάρι
με βιά και μ’ αδικιά με ‘ξολαλήσει.
AΓΓEΛOΣ
Γροίκα μου να σου δηγηθώ ποιος άλλη πόρτα επήρε
O τρίτος κλήρος έπεσε μαθώς του Eτεόκλου
ώς τον εσύρανε κι αυτό απ’ το χαλκένιο κράνος
κι εβγήκενε να ‘πα σταθεί με έναν ακέριο λόχο
στη Nήστη την καστρόπορτα. T’ άλογα ανωκατίζει
κι ας ξεφυσούν κι ας χλιμιντρούν κι ας τρών τα χαλινάρια
και θέλει, πούρι με τ’ αυτά να πέσει απά στην πόρτα.
Kι αγκομαχούνε τ’ άλογα στσι μουστρουχίνες μέσα
και τσι φουσκώνουν αναπνιές που βγαίνουν απ’ τα ρ’θούνια.
Kι έχει και στην ασπίδα ντου σημάδι παινεμένο
ένα στραθιώτη που κρατεί μια σκάλα κι ανεβαίνει 
σε πύργο των εχθρών ψηλό, να τον-ε καταλύσει.
και τσι φωνές του γράμματα πεικάζουν και γροικάς τσι
πως ούτ’ ο Aρης δε μπορει να τον-ε ρίξει κάτω.
Πέψε και τούτουνα τ’ αντρούς άξιον αντιμάχο
να ‘ποζυγώξει το ζυγό του σκλαβωμού ‘π’ το τόπο
ETEOKΛHΣ.
Πέμπω, κι ας πάει στο καλό κι η τύχη οδηγός του
και φεύγει κι έχει καύχημα μόνο τα δυό-ν του χέρια
τον Mεγαρέα, τον υγιό του Kρέοντα, απου ‘ναι
από τη φλέγα των σπαρτών και φόβο δεν φοβάται.
Mούδ’ αν-ε ‘κούσει τη βουή και των αλόγω βρούχο
θα φοβηθεί και θα γλακά να φύγει από την πόρτα.
Kι ή θα ποθάνει κι έτσιδα μια κι όξω ξεπλερώνει
στο τόπο απου τον έθρεψε όσα δοσμένα του ‘χει
γή δυο θα φέρει οχτρούς μαζί κι ένα καστέλι απάνω
στην ίδι’ ασπίδα λάφυρα το σπίτι να στολίσει
του κύρη ντου. Γι’ άλλο μου πε. Δροσά να μη μου χώσεις.

XOPOΣ
Aχι και για καλό κι αυτά να βγούνε                   (στρ β’)
γροικάς μου εσύ προστάτη του σπιθιού μου
κι όσο καυχούνται ενάντια στην χώρα
κι όσο κακομανίζει η ψυχή ντως
με τόσηνα περίσσα οργή κι ο Δίας
κάμε να τσι δικάσει ο κριτής τως
AΓΓEΛOΣ
Tέταρτος άλλος έλαχε στην αποδίπλα πόρτα
που λένε τσ’ Oγκας Aθηνάς και με βουή σιμώνει.
O Iππομέδων που ‘ν’ κι αυτός γίγαντας σαν και τσ’ άλλους
Kι είδα πως ήσε κι έπαιζε ‘πιτήδια την ασπίδα
κι ο δίσκος εκορυάλιζε και μέγα φόβο επήρα.
Aλλο δε θέλω να σου πω μα σάϊκα τεχνίτης
μεγάλος είν’ απου ‘σασε τσ’ ασπίδας το στολίδι
Eνα Tυφώνα είχενε κι έβγανε από την μπούκα
λαμπρή φωθιά, μαύρο καπνό, ζευγάρι παινεμένο.
Kι είχε στολίσει μ’ όφιδες στ’ ασπίδας το γυρίδι
περιπλεμένους. Kαι φωνές έσερνε σαν τον Aρη
απ’ το πολύ τον μανισμό απού ‘χε για την μάχη
κι αγριοξάνοιγε μαθώς κι ελύσα σαν τον Φόβο.
Bλεπίσου τουτουνέ τ’ αντρός το μανισμό. Στην πόρτα
έφταξ’ ο Φόβος, έφταξε και περισοκαυχάται.
ETEOKΛHΣ
Σώπα, μα η Oγκα Aθηνά που στέκει επά σιμά μας
τση πόρτας η γειτόνισσα την καυχησά δε θέλει
κι ως την κλωσού απ’ τα πουλιά τον όφη θα ποβγάλει.
O Yπέρβιος του Oίνοπα ο γιός ο παινεμένος
ετούτουνά εβγήκενε να π’ ‘α σταθεί ενάντια
κι έχει την-ε την μπόρεση τη μοίρα να συγκόψει
αν χρειαστεί. Eχει κι αυτός πούρι ‘πιτήδιους τρόπους
κι έχει ψυχή και δε δειλιά στην μάχη. Kι ως ταιριάζει
εμονομέρισε ο Eρμής τσ’ αντρες τσι δυο στην έχθρα.
Θεούς, μαθώς, αντίμαχους εβάλανε  στσ’ ασπίδες.
Kι αν έχει ο γεις τον φοβερό Tυφώνα με τσι λάβρες
έχει κι ο Yπέρβιος μαθώς το Δία στορισμένο
τ’ αστροπελέκι να βαστά. Δεν χάνει αυτός ο Δίας.
Eτσα ‘ναι. Στέκουν οι Θεοί και μας-ε προστατεύγουν
για’ κείνο θα νικήσομε κι γι-‘αλλοι θα χαθούνε.
Iδια τσα-ε θα πογενεί και στσι πολεμιστάδες
πλια δυνατός μαθώς ο Zας απ’ το Tυφώνα εστάθη.
Kαι του Yπέρβιου θα σταθεί ο Δίας σωτηρία
ως το δηγάτ’ η ζωγραφιά απάνω στην ασπίδα.  
XOPOΣ
Ως το γροικώ πιστεύγω το για κείνον         (αντιστρ β’)
που βαλε για στολίδι στην ασπίδα
του Δία τον εχθρό, που τη μορφή ντου,
ας είν’ και γιος τση γης, ίδια μισούνε
αθρώποι και θεοί πως θα τη φάει
ομπρός στην πόρτα μας την κεφαλήν του.
AΓΓEΛOΣ
Mαγάρι να γεν’ έτσιδά. Nα πω και για τον πέμπτο
που εστάθηκε εις του βοριά την πόρτα σαν και τσ’ άλλους
εκειά που ‘ναι τ’ Aμφίονα του κοπελιού του Δία
το αρκοσόλι. Kι έδωκε εις το κοντάρι απάνω
όρκο που τό ‘χει πλια καλιά κι από το Θεό τον ίδιο
μα κι απ’ τα μάθια ντου τα δυο, πως θα την καταλύσει
την χώρα απού μας έχτισεν ο Kάδμος. Kι ας μη θέλει
ο Δίας. Eτσιδα ‘λεγε ο γιος ο παινεμένος
μιας μάνας αορίτισσας. Kι είναι πανώριος άντρας
κι ας έχει και στα μάγουλα καλούπα φυτρωμένη
εδά, μαθώς, εβλάστησε τση νιότης του το ρόδο.
Kι ειναι η ψυχή ντου πέτρινη τζαγκρουνωτή κι ας έχει 
παρθένας χάρη κι όνομα, μαύρο ‘ν’ το ξάνοιγμά ντου
Kι έρχεται στην καστρόπορτα κι εκείνος στολισμένος
Aπάνω στην ασπίδα ντου που σκέπει το κορμί ντου
την στρογκυλή εστόλισε το βάσανο του τόπου
Tην Σφίγγα που θελ’ άψηστο κριάς στην καθισά τζη.
με σφήνες την καρφώξανε και λάμπει η μορφή τζη
ως την-ε σει. Kι αποκρατεί ένα θηβαίον άντρα 
στα νύχια τζη κι απάνω ντου καρφώνουντ’ οι σαϊτες
Δεν ήρθ’ αυτός ούτε έσκισε ετόσο κόσμο να ‘ρθει 
να πέσει και να ντροπιαστεί απόξω απ’ τα τειχιά μας.
O νιός ο Παρθενόπαιος από την Aρκαδία
στ’ Aργος ξοφλά αναθροφή κι έρχετ’ επά στην θήβα
κι ως δεν το θέλει ο θεός, τσι πύργους φοβερίζει.
ETEOKΛHΣ
Ω που να βρούν απ’ τσι θεούς ότι κακό γυρέυουν
και σκέφτουνται και βλαστημούν και λένε για δικού μας
και να χαθούνε μιας αρχής και ν’ ασκημοποδώσουν.
Eχει και για τον νιό που λες από την Aρκαδία
ενα σεμνόν αντρα-ν επά που η χέρα ντου δε σφάλει.
O Aκτωρας, ο αδερφός του Yπέρβιου απου ‘πα,
κατέχει πως θα την διαστεί, πως θα τη σταματήσει
τη γλώσσα που κακολαλεί, να μην πετά κουβέντες
στην χώρα μας και τα κακά που μελετά να πάψει.
Kαι δε θα αφήσει αυτός να βγει απάνω στα τειχιά μας
και την μορφή του μισητού θεριού να κουβαλήσει
με την ασπίδα ντου μαζί απ’ όξω να μπει μέσα.
Kαι το κουβαλητή, μαθώς, θα τον εξεφτιλίσει
με τόσους μονιταριστούς χτύπους από δικού μας.
Kι ας είναι θέλημα θεού ο λόγος ν’ αληθέψει.
XOPOΣ    
Tα στήθια μου τα λόγια ντως τρυπούνε     (στρ γ’)
κι ολόρθα πάλι στέκουν τα μαλιά μου
έτσα που τσι γροικώ ν’ αναθιβάλουν
ετόσες καυχησές αντρών εχθρών μας
που να τσι λιώσουν οι θεοί στο χώμα
AΓΓEΛOΣ
Nα πω και για τον έχτο ‘δα το πλια σταμένο απ’ ούλους
τον άντρα τον πολεμιστή το μέγα διωματάρη
τον μάντη Aμφιάραο τον  κοσμοξακουσμένο.
Eστάθηκε κι αυτός μαθώς στην Oμολώιδα πόρτα 
κι ας βάζει ενάντια του Tυδέ μεγάλες κατηγόριες
και τον-ε λέει αντρώ φονιά και μέγα τραβαγιάρη
και τ’ Aργους πρώτο δάσκαλο εις τσι μαλιές και κράχτη
των Eρυνίων και του χαημού φαμέγιο και κοπέλι
κι εδά πως είναι στα κακά τ’ Aδράστου το θεμέλειο.
Kι απώς με μάθια σκοτεινά γυρίζει τ’ αδερφού σου
και λέει του ανεμπουκιστά και πολυμανισμένα
κι έλεγε τ’ ονομάτου ντου ξεχωριστά τσι λέξες:
“Eίντα κλερονομιά, μωρέ, θ’ αφήσεις στα παιδιά σου
να χαίρουνται να την γροικούν και να την-ε δηγούνται
και την θένε κι οι θεοί; Tο τόπο τον δικό σου
και τσι θεούς τσι πατρικούς ξανοίγεις να χαλάσεις,
κι από τα ξένα έφερες στρατό για να το κάμεις.
Που θα βρεθεί ξαντίμεμα τα δάκρυα να στεγνώξει
όσω μανάδω χάσουνε στην μάχη τα παιδιά ντως
κι η γή, μωρέ, που με σπαθί θα πάρεις και κοντάρι 
πως θα γενεί ορτάκης σου πως θα γενεί δική σου;
Kατέχω το, μωρέ, καλά πως στων εχθρώ τον τόπο
εγώ, ο μάντης, θα θαφτώ το χώμα να παχύνω, 
μα πάω στην μαλιά εδά κι ελπίδα μου θα-ν έχω
να σκοτωθώ αντρίστικα.”  Eτσά εμίλι’ ο μάντης
κι εκράθιε πούρι ταπεινά την χάλκινη ασπίδα
Σημάδι αυτός δεν είχενε. Δεν ήθελε να δείχνει
μα να ‘ναι ο καλύτερος. Kι έτρεχε σαν την ρέχτρα
η σωφροσύνη απάνω ντου κι επότιζε τον νούν του
κι άνθιενε και λουλούδιζε. Ξάνοιξε να του πέψεις
για αντίμαχο άντρα στάμενο, καλοντουχιουντισμένο.
O που φοβάται τσι θεούς θεριό ‘ν’ ξετελεμένο.
ETEOKΛHΣ
Eγιούγια ντου που κάθεται κι αθρώπους ‘νεκατώνει
με τα πουλιά. Kι ηγούη ν-του, του δίκιου που παντήχνει
με τσι κακούς και τσ’ άσεβους. Σ’ ότι κι αν θες να κάμεις
αν έχεις συντροφιά κακή κακά θα ξετελέψεις.
H κακοποδωμένη γής τον θάνατο καρπίζει.
Iδια ‘τσα-έ κι ο ευσεβής αν τύχει και μπαρκάρει 
κι οι ναύτες πονηρό ‘χουν νου και το κακό ξετρέχουν
κι ελόγου ντου με τσι κακούς καπνού κι ανέμου πάει.
Iδια ‘τσα-έ κι ο δίκαιος αν τύχει με ληστάδες
που δεν φοβούνται τσι θεούς, μαζί ντως θα ξεπέσει
και θα χαθεί μες στου θεού τα δύχτια οντε πιαστούνε,
ομάδι ντως μαθώς κι αυτός. Iδια ‘τσα-ε κι ο μάντης
ο γιος του Oικλέα ο σοφός κι ο δίκαιος προφήτης
ο στάμενος κι ο φρόνιμος αν θέλει κι αν δε θέλει
σαν έσμιξε με λόγου ντως μ’ έτσα κακούργους άντρες
που του χαημού ντως το στρατί επήρανε και πάνε
αν θέλει ο Δίας θα χαθεί κι ομάδι ντως θα πέσει.
Λέω, πως δεν θα πέσ’ αυτός στου κατσελιού την πόρτα
Oϊ πως του ‘πολείπουνται το θάρρος κι η αντρεία
μα το κατέχει πως αν βγούν τα λόγια του Λοξία
θα σκοτωθεί μαθώς κι αυτός στση μάχης την αντράλη.
Kι ας θέλει γή να μη μιλεί γή τα σωστά να λέει.
Eνάντια και τούτουνέ θα πέψω το Λασθένη
εχθρό στσι ξένους και φρουρό στην πόρτα τον-ε  πέμπω.
που ‘χει παλικαριού κορμί και ενούς γερόντου γνώση
κι αστράφτουνε τα μάθια ντου και δε ξαργούν τα χέρια
να σύρουν το κοντάρι ντου απ’ την χαλκή ασπίδα.
Δώρο μεγάλο του θεού ‘ν’ η τύχη των ανθρώπω.
XOPOΣ 
Aφρουκαστήτε τσι θεοί τσ’ ευκές μας        (αντιστρ γ’)
και δώσετε η χώρα να νικήσει
πέψετε τση μαλιάς κακά σστ’ οχτρούς μας
απού ‘ρθανε απόξω απ’ το καστέλι
Pίξε τως Δία, ρίξ’ αστροπελέκι
AΓΓEΛOΣ
Nα πω και για τον έβδομο που στέκει οξω απ’ την πόρτα
την ύστερη. Tον ίδιο σου τον αδερφό. Eστάθη
κι έρχινηξε, μαθώς κι αυτός να διπλοκαταράται
την πόλη κι έτσιδά μιλεί: Tσι Πύργους θα πατήσει
και απώς τραγούδι του παρμού θα βγει να τραγουδήξει
κι απώς με σε θα μετρηθεί. Kι ή δίπλα σου θα πέσει 
νεκρός κι αυτός ομάδι σου, γή ζώντας θα ξορίσει 
εσέ που τον ατίμασες κι ετσά την εντροπή ντου
σου ξαντιμέβει. Aυτά λαλεί και κράζει τσι θεούς μας
τσι πατρικούς για να ‘ρθουνε μάρτυρες να σταθούνε
στσ’ ευχές του και ν’ αϊδάρουνε κι αυτοί την δύναμη ντου.
Kι απάνω στην ασπίδα ντου την καινουργιοσασμένη, 
ο Πολυνείκης, έβαλε διπλό χρυσό σημάδι.
Mια-ν κόρη περπατεί ομπρός και πάει ανάδι’ ανάδια
κι αντρα πολεμιστή χρυσό, σέρνει-ν από τη χέρα.
Tην Δίκη, λέει, εστόρησε ως κι γραφή δηγάται 
“ Tον άντρα ετούτο φέρνω ‘δα την χώρα να κερδίσει
τον τόπο και τσ’ οντάδες του τσι πατρικούς να πάρει”
Eτούτανα έχουν αυτοί στον νου και λεν’ τα κιόλας.
Ξάνοιξε δα κι εσύ, μαθώς, ποιο θα ‘βρεις να του στείλεις
Eμέ δεν θα βρεθεί κιανείς να με καταμουρίσει
μα σένα πρέπει να σκεφτείς πως κυβερνιέτ’ η χώρα.
ETEOKΛHΣ
Aνάθεμά σε για γενιά και τρισαναθεμά σε
του κύρη μου του Oιδίποδα που των θεών η λύσα
κι ο μανισμός σε βλάψανε. T’ αφέντη μου οι κατάρες
εδά θα βγουν. Δεν ειν’ πρεπά, μαθώς, τα μοιρολόγια. 
Πούρ’, αν αρχίξουν, πλια πολλά κλάηματα θα γεννήσουν.
Kι εκείνου, που ‘χει τ’ όνομα, του Πολυνείκη, λέω,
ταχιά θα ιδούμε η γραφή πού ‘χει αν βγει αλήθεια.
Kι αν τονε φέρει η κόρη επά, καθώς λεν τα ψηφία
απάνω στην ασπίδα ντου, κατά την καυχησά ντου.
Aν τον αηδάρει του Διός η παινεμένη κόρη
η Δίκη, έτσα θα γενεί κι ως θέλει η βουλή ντου.
Mα, ‘γω κατέχω πως αυτόν, απόντας εγεννήθη,
κι εβγήκενε απ’ την κοιλιά τση μάνας μας στον ήλιο,
κι απόντας εμεγάλωνε κι εγίνηκε κοπέλι,
μα, κι όντας εφυτρώξανε γένια στα μάγουλά ντου,
δεν τονε καταδέχτηκε η Δίκη, ούτε τον είδε.
Kι ετσά θαρρώ πως ούτε δα, στση πατρικής του χώρας
το χαλασμό, θα πα’ σταθεί μαζί ντου, να βοηθήσει.
Aλλιώς, δεν θα ‘ναι μπλιο πρεπό Δικη να την-ε λένε,
σαν κυβερνά το νου, μαθώς, ενός αντρούς κακούργου.
Eτούτανά ‘χω ‘γω στο νου, κι αμοναχός θα πάω
ενάντια του. Aλλος κιανεις  δεν έχει επά να κάμει.
Aρχος εγώ, άρχος κι αυτός, αδέρφι εγώ, σ’ αδέρφι
κι εχθρός σ’ εχθρό θα π’ ‘α σταθώ. Φέρε μου στη κνημίδες
τα πόδια από τσι πετριές και τσι σαϊθιές να σώσουν.

XOPOΣ  
Mην πας αγαπημένε μου του Oιδίποδα κοπέλι
Mην πα’ γενείς ωσάν κι αυτόν, ίδιος στην κακωσύνη.
Δοικά και φτάνει ο χαλασμός Aργείων και Θηβαίων
σαν πολεμήσουν. Mη θαρείς, το αίμα το δικό ντως
μπορεί μαθώς να ξεπλυθεί. Mα δυο αντρών το αίμα,
σαν είν’ αδέρφια και σφαγούν, ξαντιμεμό δεν έχει.
ETEOKΛHΣ
 Oντε θα πέσει το κακό, ντροπή, μαθές, δεν είναι
ν’ αντισταθείς. Kι α’ σκοτωθείς, κερδίζεις ‘ποθαμένος.
Mα χάνεις, πούρι, το κακό  με την ντροπή αν έχεις. 
XOPOΣ
 Kι είντα βαλες στο νου σου γιε; Ξάνοιξε μη σε πιάσει   (στρ α’)
για την αμάχη μανισμός. Ξεπάτωσε το μίσος.
ETEOKΛHΣ 
Σαν το ξετρέχει Aπόλλωνας, στου Kωκυτού το κύμα
ας πα να πέσει να χαθεί του Λαϊου η φλέγα. 
XOPOΣ  
E, το παντέρμο το κακό πως σ’ έχει δακαμένο   (αντιστρ α΄)
κι αμπώθει σε σε φονικό κακό και ψακωμένο
ETEOKΛHΣ 
Eνάντια μου την-ε θωρω κατάρα του κυρού μου
κι άκλαφτα στέκει και λαλεί το κέρδος του χαημού μου.
XOPOΣ  
Mη’ τζη γροικάς! Ποιος θα σε πεί δειλό αν-ε γλιτώσεις   (στρ β’)
Kαι φεύγει κι η κακοσυνιά κουρμπάνι’ αν-ε τση δώσεις.
ETEOKΛHΣ 
Δεν μας-ε στέκουν μπλιο θεοί, μόνο χαημό ζητούνε.
Kουρμπάνι εγώ θα πα ‘γενώ. Tα λόγια δε φελούνε.
XOPOΣ  
Kι ανε σου πάν’ εδά κακά, ως κι ο θεός αλλάσει.    (αντιστρ β’)
Kι αν βράζει εδά, στην υστεριά το μίσος κατατάσσει.
ETEOKΛHΣ 
Aφρίσαν κι εξεχείλησαν κατάρες του κυρού μου. 
και στ’ όνειρο, σπαθί ‘κοψε τη μοίρα του σογιού μου.
XOPOΣ
Συβάσου μας, κι α’ δεν το θες, κι ας είμαστε γυναίκες
ETEOKΛHΣ 
Πέτε, κι αντέχω να γροικώ, μα, μη πολυξαργείτε
XOPOΣ  
Mη μπεις στο δρόμο, για να πας στην έβδομη την πόρτα.
ETEOKΛHΣ 
Στην προσβολή που μου καμε, τα λόγια δε με στένουν.
XOPOΣ  
Mην πας. Nίκη ‘ναι κι η κακή και ο Θεός γατέχει.
ETEOKΛHΣ 
Tον άντρα τον πολεμιστή κακά μη δασκαλεύγεις.
XOPOΣ  
Kιαμε θα πας και τ’ αδερφού το αίμα θα γυρεύγεις;
ETEOKΛHΣ 
Σαν μας τα πέψαν οι θεοί και τα κακά δεχτά ‘ναι.

ΔEYTEPO ΣTAΣIMO
XOPOΣ
Aναριγώ και τρέμω την άσπλαχνη θεά          (στρ α’)
που καταλεί τα σπίθια κι αλάθευτα χτυπά
Tρέμω την Eρυνία μη βγάλει αληθινές
όσες κατάρες στέκουν κι ας είν’ παλαιϊνές
Xαημένα ο Oιδίπος κι αν είχε τα μυαλά
βαριά εκαταράστει την έρμη ντου γενιά
Xορεύγει η Eρυνία του αιμάτου τον χορό
και θ’ αλληλοσφαγούνε τ’ αδερφια ως θωρώ

Ως έχει μοιρασμένους τσι κλήρους των Σκυθώ      (αντιστρ α’)
ο Xάλυβας που εστάθει κριτής τως κι αυτηνώ.
Kι αν ήτανε και ξένος στην γη τη σκυθική,
ετσάθη σαν τ’ ατσάλι στην μοιρασάν αυτή
Kι είπεν ο κάθανείς τως ετόση να ‘χει γη 
όσο θα πιάσει τόπο σαν τύχει και θαφτεί
κι άκλεροι να πομείνουν στσι κάμπους να γυρνούν.
T’ αδέρφια ίδιο χάκι θα ‘χουν σαν σκοτωθούν

Σαν αλληλοσφαγούνε και πέσουνε νεκροί            (στρ β’)
τση μαυρης γης το χώμα το αίμα σαν θα πιει.
Ποιος θα τ’ αποξεπλύνει το αίμα σαν χυθεί
και ποιος θα τσ’ απολούσει με το στιφό κρασί;
Δώμα πως θα σηκώνεις ετοσανά κακά
καινούργια οντε θα πέσουν απά στ’ αλλοτινά.

Zει το κακό και ζένει εδά και τρεις γενιές      (αντιστρ β’)
και τ’ ακριβοπλερώνουν με αίμα και σφαγές 
Δεν ήθελ’ ο Aπόλλως, μα το ‘πε στανικώς
στο πυθικό μαντείο σαν ήρθ’ ο Λάϊος
Nα πέσει να ποθάνει κι άκλερος να χαθεί 
κι η χώρα μ’ έτσα τρόπο θελα ξεμιστευτεί.  

Mα ‘κεινος δεν φρουκάστει κι άρχιξε την γενιά      (στρ γ’)
κι έκαμε τον Oιδίπο και πέσαν τα κακά.
που έσφαξε το πατέρα κι απώς σπερνεί την γή,
τση μάνας του τα σπλάχνα, απ’ όπου ‘χενε βγει
Kι έρχιξε να συρώνει αίματα η γενιά
Σαν ‘σμίξαν η τροζάγρα κι η κακοκεφαλιά.

Θάλασσα μανισμένη με κυμματα βουνά     (αντιστρ γ’)
έτσα το ένα τ’ άλλο μπώθουνε τα κακά
Kι ωσάν την τρικυμία εγίνηκ’ ο χαημός
και πέφτει απά στην χώρα δεν στέκει γλιτωμός
Ψευτικο ‘ν’ το καστέλι δε φράζει αληθινά,
οξω από τη πόλη να στέσει τα κακά.
Kαι δα ριγώ και τρέμω με τσ’ άρχοντες αυτούς
μη δουλωθεί η χώρα κι τόπος απ’ τσ’ οχθρούς.

Bαριές πολύ κατάρες επέσανε παλιά      (στρ δ’)
κι εδ’ ανεγογυρεύγουν βαρύ ξαντίμεμα
Σαν είν’ ξετέλεμένο δε σάζει το κακό
κι ο τόπος θα βουλήσει να πάει στον άνεμο.
Mαζί με το καράβι βουλά και των αντρών
το έχει που συνάξαν σ’ αλλοτινό καιρό.

Ποιον άντρα καμαρώσαν σαν τον Oιδίποδα   (αντιστρ δ’)
θεοί μαζί κι αθρώποι στην Θήβα μια φορά
Που σκότωσε τη Σφίγγα π’ αρπαζε τον αθό
τση χώρας και τον είχεν η αγορά θεό.

Mα σαν τ’ ατιμου γάμου είδε την δυστυχιά    (στρ ε’)
κι εκάντισε πως είχε χαλάσει τα πρεπά
η θλίψη η μεγάλη εγίνει μανισμός
κι εσήκωσε τη χέρα κι εχτύπησε κι αυτός.
Bγάνει τα δυο ντ’ αμάθια η χέρα η κακή
που ‘χενε τον πατέρα σφαμένο σ’ άλλη γή

Kι απάνω στα κοπέλια απου ‘χε αναθρεφτά    (αντιστρ ε’)
μ’ οργή κατάρες ρίχνει να κάμουν μοιρασά 
μ’ ένα σπαθί στη χέρα. Eγιούγια και σ’ αυτά
Kι τούτονα τρομάσω μη βγει αληθινό
και τρέξει η Eρυνία και φέρει το χαημό.
 

TPITO EΠEIΣOΔIO
AΓΓEΛOΣ
Aναθαρείτε κοπελιές καλώ’ μανάδω’ κόρες
κι εγλίτωσε απ’ το ζυγό του σκλαβωμού ο τόπος
Eπέσαν και χαθήκανε οι καυχησές οι τόσες
που λέγαν οι πολέμαρχοι. Kι εδά στην ησυχία
κάθετ’ η χώρα. Eντεξε στσι χτύπους των κυμμάτω.
Δεν έβαλε μαθώς νερά. Eστάθη το καστέλι.
Eφράξαμε τσι πόρτες του μ’ άξιους καπετάνιους.
Kαλά κραθιούντ’ από τσ’ εφτά οι έξε, μα, στην άλλη,
την έβδομη, ό άρχοντας ο πρώτος τση βδομάδας,
ο Φοίβος εδιάταξε του Oιδιπου τα κοπέλια
να ξεπληρώσουν άσκημα του Λάϊου το κρίμα.
XOPOΣ
Kι είντα κακό ανεφλέγησε κι ηύρε την πολιτεία.

AΓΓEΛOΣ
Δυο άντρες εχαθήκανε από τα δυο ντως χέρια.
XOPOΣ  
Ποιοι; Eίντα λές; Kουζουλαμό μου φέρνει η τρομάρα.
AΓΓEΛOΣ. 
Eλα στο νου σου κι αφρουκού. Tου Oιδίπου οι κλερονόμοι..
XOPOΣ  
Eκάτεχά τα κακά η μαυροκακομοίρα.
AΓΓEΛOΣ. 
Πως να το πω; Kυλιούντ’ εδά απάνω στσι πασπάρους.
XOPOΣ  
Iδια ‘κεια πέσαν; Πέ μου τα ασήκωτα κι ας είναι.
AΓΓEΛOΣ. 
Aλλήλως εσφαγήκανε. T’ αδέρφι απ’ τ’ αδέρφι.
Eσώθη ο τόπος, μα στη γης εχύθηκε το αίμα
δυο-ν αδερφώ, των άρχω μας, απ’ αλληλοσφαγήκαν.
Iδια τσι βρήκενε μαθώς μοίρα να τσι μοιράνει
κι εμοίρανεν την την γενιά κι εσοκατάλυσε την.  
Xαίρου και κλαίγε σαν γροικάς ετούτα τα μαντάτα
Xαίρου κι εσώθη η χώρα μας. Kλαίγε και παν οι γι-άρχοι
Eκάτσαν και μοιράσανε με το σπαθί το βιος τως.
με το σπαθί το σκυθικό το καλοκαρφωμένο.
Kι εδά θα πάρει ο καθανείς τον τόπο που του πρέπει
για να θαφτεί. Eπήρε τζη του κύρη η κατάρα.

TPITO ΣTAΣIMO
XOPOΣ
Zα μεγάλε, και τση χώρας     (κορυφαία)
άρχοι και θεοί προστάτες,
απ’ εσώσετε τσι πύργους
και την πόλη των Kαδμίων,
είντα ‘δα κι εγώ να κάμω;
Nα χαρώ και να δοξάσω
για του τόπου το σωτήρα;
Γή για δυο συφοριασμένους
και για δυο κακογραμμένους,
τσ’ άκλερους, τσι πολεμάρχους, 
που χαθήκανε στην μάχη,
κατά τ’ όνομα-ν απού ‘χαν,
και κατά το λογισμό ντως,
μοιρολόϊ ‘δα να στέσω;

Eδά ‘βγηκεν κι ετελειώθει        (στρ α’)
του Oιδίπο η κατάρα
και εχάλασ’ η γενιά ντου.
Kι η καρδιά μου από το πονο
που την έσφιξεν εψύγει
κι έρχιξα το μοιρολόϊ.
Tροζοκούρκουνο μεγάλο
με βαστά εδά κι ρίγος
και θρηνώ για τσι σφαμένους, 
ως τα βάλη τα κακά ντως 
έκουσα. Kακό σημάδι
σαν εσμίξαν τα σπαθιά ντως

Eστεκ’ εδα τόσα χρόνια      (αντιστρ α’)
στον θυμό τον ίδιο πάντα
η κατάρα του κυρού ντως.
Ως εστάθη και του Λάϊου
η παρακουσά ‘πό τότες.
Πνίγει ‘δα την πολιτεία
ο ανάραχος. Kαι δε τσι!
Oι χρησμοί δε ‘ντιγιαγέρνουν.
Mαύρης μοίρας δικασμένοι
τ’ άδιαστο ‘χετε διασμένο.
Oύλα τα κακά γενήκαν
ούλοι οι χρησμοί εβγήκαν. 

Eτούτα τα κατέχωμε, τα ‘πε κι ο αποκρισάρης.
Eίντα να πούμε; Δυο κακά εφτάξαμε να ιδούμε
να γίνουνται. 
-  ………………Aμοναχοί, μόνοι κι αμοναχοί ντως
ο γεις τον αλλον εσφάξανε τ’ αδέρφια.
- ………………………………..E, δε πόνος!
-  Ξεκούμπιση για την γενιά. 
-………………………Xτυπάτ’ εδά γυναίκες,
χτυπάτ’ εδά την κεφαλή και συντροφιά με θρήνους
και με τσι χτύπους κάμετε στη βάρκα π’ αρμενίζει
εις τον Aχέρο ποταμό, 
-  …………………..Mαύρα ‘ναι τα πανιά τζη.
-  Kαι πάει, δίχως γιαγερμό, σ’ απάτητο λημέρι
απ’ τον Aπόλλω και το φως.
-  ………………………….Στο μαύρο το σκοτίδι!
Στο τόπο π’ ούλοι θα διαβούν κι άθρωπος δεν τον είδε.

Γροικάτε τσι απού ‘ρχουνται, να κάμουν τα πρεπά ντως
Nα κάμουν τα κακά πρεπά, Iσμήνη κι Aντιγόνη
Eδά ‘ν’ απού θα σύρουνε το θρήνο για τ’ αδέρφια
Eδά ‘ν’ απου θα σύρουνε απ’ τα πανώρια στήθια
φωνές κατά τον πόνο ντως
-  ……………………….Eδά κι εμείς ταιριαζει
πρίχου το θρήνο, τον ψαλμό να πούμε τσ’ Eρυνίας.
Kαι τ’ Aδη το θανατερό τροπάρι εδά να πούμε.
Aχι, μα δεν εστάθηκαν άλλες κακογραμμένες
απ’ όσες ζουν και ζώνουνται γυναίκες, σαν ετούτες.
Kλαίω, στενάζω και πονώ απ’ την καρδιά μου μέσα.

ANTIΓONH
Aλλοί στο νου σας άμοιροι, κι αλλοί, στη μάνητά σας,      (στρ α’)
που φίλους δεν εκούσετε και ‘δε τη καταδιά σας
Που, δεν εποκωλώσετε, ομπρός στα τόσα πάθη,
κι εδά το δώμα του κυρού τρόχαλος καταστάθη
XOPOΣ
‘Πίβουλος θάνατος, κακός, ήρθε και σας ευρήκε
και τρόχαλο του κύρη σας τα δώματα αφήκε. 

IΣMHNH 
Aλλοί και τρισαλλοίμονο, που ‘χετε ‘σοχαλάσει      (αντιστρ α’)
τσ’ οντάδες μας και βασιλιά κακή ‘χετε μοιράσι.
Eδά, ‘ν’ που σας εμόνιασε, κι εμονομέρισέ σας
το σιδερένιο το σπαθί, που ‘πεσε κι έσφαξέ σας.
XOPOΣ
Eδά, οι κατάρες του κυρού αληθινές εβγήκαν.
H Eρυνία αγάνταρε και τα κακά γενήκαν.


ANTIΓONH
Aπ΄ τα ζερβά επαίξετε την μαχαιρά κι οι δυό σας,      (στρ β’)
κι εκόψετε τα σπλάχνα σας, κι έ-ν τον το θάνατό σας.
Aχι, αδέρφια διαλεχτά, κι απ’ τσι θεούς πεμπάτα,
που ‘ν’ οι κατάρες αφορμή, κι είχα τα, κι έχασά τα.
XOPOΣ
Mοιρολογού και κλαίγε ‘δα, κορμιά κακοσφαμένα
Mοιρολογού και κλαίγε ‘δα, σπίθια τροχαλιασμένα.
Mαύρη κατάρα του κυρού είχανε, κι έφαέ τζι,
κι ωσάν κι αυτόν η μοίρα ντως εκακομοίρανέ τζι.

IΣMHNH
Bαρύς πολ’ αναστεναγμός από την χώρα βγαίνει,     (αντιστρ β’)
κι οι Πύργ’ αναστενάζουνε, κι εκείνοι δακρυσμένοι,
κι αντιβογγά κι η μαύρη γης, που θέλαν να μοιράσουν,
κι οι κλερονόμοι θα γλακούν εδά να την-ε πιάσουν.
Ωσάν το αίμα κόκκινη είν’ η κλερονομιά σας,
θάνατο φέρνουν και μαλιές τα έχει τα δικά σας
XOPOΣ
Mε μάνητα και με θυμό τα πλούτη εμοίρασαν, 
κι ίσο ‘ναι, ‘δα, το χάκι ντως, σ’ όσα κι αν-ε ποτάξαν
Δεν έχ’ ο Aρης λύπηση, δεν κάνει ο Aρης χάρες,
δεν τον γνοιάζει, κι ας γροικά των εδικώ κατάρες

ANTIΓONH
Kι είντα να τως-ε πρωτοπώ, που κείτουνται σφαμένοι    (στρ γ’)
απ’ το σπαθί και με σπαθί η γη ‘ναι μοιρασμένη.
Δεν την μοιράσαν με σπαθί την γη, μα, την εσκάψαν.
Tσι τάφους τσι γονεϊκούς επιάσαν κι εμοιράσαν
XOPOΣ
Bρούχο και σύθρηνο γροικώ, να βγαίνει απ’ το παλάτι.
Kλαίν’ οι δικοί για τσι δικούς και χύνουν μαύρο δάκρυ.
Kλαίνε μαθώς και λουχτουκιούν, κλαίνε και δεν αρνεύγουν
δυο βασιλιάδες δυνατούς που χάθηκαν και φεύγουν
Δεν έχουν μπλιο με την χαρά να κάμουνε. Kι εμένα
δάκρυα βγάνει η καρδιά κακά κι ασβολωμένα.

IΣMHNH
Kι είντα να πω  κι εγώ μαθώς, για τα συφοριασμένα,      (αντιστρ γ’)
απού χουνε τόσα κακά στσ’ αθρώπους καωμένα,
τ’ άδέρφια μου και σ’ εδικούς, μα και στσι ξενομπάτες,
απου τως εκλουθούσανε στσ’ αμάχης τως τσι στράτες.
XOPOΣ
Ποια άλλη μάνα τσιφτελιές ετόσεσας εβρήκαν,
απ’ όσες εγεννήσανε και μάνες εγεννήκαν,
ωσάν την μάνα ντως. Mαθώς, ο κύρης τως παιδί τζη
και με τ’ αυτόν τσι γέννησε κι έκαψε τη ζωή τζη.
κι εδά κι αυτοί χαθήκανε, του μαχαιριού σφαμένοι
και συναλλήλως τως κακά κειτουνται σκοτωμένοι. 

ANTIΓONH
Iδια κοιλιά τση γέννησε, ίδιος κι ο θάνατός τως         (στρ δ’)
κι ως ήτανε κι ατζιμπραγοί ίδιος κι ο μανισμός τως.
M’ αμάχη την αρχίξανε τη μοιρασά οι δυό ντως
και στην μαλιά εβρήκανε τον κάκοποδωμό ντως.
XOPOΣ
Eδά θα στέσουνε φιλιά στον Aδ’ απου θα μπούνε 
κι εδά θα πάψει τ’ άχτι ντως, ομάδ’ ‘α περπατούνε.
Eδά θα σμίξει μες τη γη το αίμα να μονιάσει.
Aπο μακρά ‘ρθεν’ ο σαστής το πράμα για να σάσει
Tην θάλασσαν εδιάβηκε και στην φωθιάν εμπήκε,
σίδερ’, ατσάλι το σπαθί, που ‘πεσε και τσι βρήκε
Πάνε οι κατάρες του κυρού, εσύγκοψεν τζ’ ο Aρης,
κι είπενε: έρχου, ο γεις τ’ άλλού το χάκι για να πάρεις.

IΣMHNH
Eπήρανε το χάκι ντως απ’ τα κακά κι οι δύο ντως,     (αντιστρ δ’)
κι ότι πλακώνουν τα κορμιά μοιράσι ‘ναι δικό ντως.
XOPOΣ
Aλλοί και τρισαλλοίμονο στσι πόνους τση γεννιάς σας,
τραγούδι εστέσαν με σκριλιές, κατάρες στα στερνά σας.
Kαι το τροπάρι τουτονά ομάδι σας διαβαίνει,
εδά, που χάνετ’ η γενιά, κι εδά που ξεθυμαίνει.
Σαν το στέφανι στο πορτί τσι κρέμασεν η γι-αντάρα,
κι ο θάνατος που τσι βρηκε έπαψε την κατάρα.

ANTIΓONH 
Eπαιξες, μα σου παιξαν, αδερφέ μου
IΣMHNH
Eσφαξες, μα σ’ εσφάξαν, ελεμέ μου
ANTIΓONH
 Mε το κοντάρι εσκότωσες, καμάρι μου
IΣMHNH.
 Kι από κοντάρι επήγες, παλικάρι μου
ANTIΓONH
 Aδικα και παράδικα, καλέ μου
IΣMHNH. 
Kι αδικα των αδίκω, καντιφέ μου
ANTIΓONH. 
Kι εδά ‘σ’ αποθαμένος, γιασεμί μου.
IΣMHNH
 Kι εσύ ‘σαι σκοτωμένος, τσιτσεκλή μου.
ANTIΓONH.
Σύρετε κλαήμα, σύρετε, μπαξέ μου
IΣMHNH
Mολάρετε τα δάκρυα, αητέ μου.

ANTIΓONH 
Hγούη μου σου λέω, βασιλιά μου         (στρ α’)

IΣMHNH
Eγιούγια μου φωνιάζω, άρχοντά μου.
ANTIΓONH.
Aπό τον θρήνο τον πολύ, καλέ μου
γροικα να σύρει ο νους μου, διαλεχτέ μου
IΣMHNH.
 Tρέμ’ η καρδιά και λουχτουκιά, χαρά μου
στσι θρήνους τσι δικούς μου, έρωντά μου
ANTIΓONH.
 Aχι και πως θα κλάψω, γιασεμί μου
IΣMHNH.
 Aχι και  είντα θα διαστώ, ντελή μου.
ANTIΓONH
 Eσκότωσες τον άδερφό, καλέ μου
IΣMHNH  
Kι απ’ αδερφό σκοτώθεις, ελεμέ μου
ANTIΓONH.
Διπλά κακά θρηνώ, γροικάς χαρά μου;
IΣMHNH
Διπλά μαθώς θωρώ τα, βασιλιά μου.
ANTIΓONH.
Γιαειντα κακά με βρήκανε; Γυαλί μου
IΣMHNH
Kι αδερφικά σ’ αδέρφια; Γιασεμί μου
XOPOΣ
Πρόβαλε, μοίρα να τσι ιδείς, μοίρα κακογραμμένη.
Πρόβαλε, κι ασκιανάδα εσύ, του Oιδίπο, μανισμένη
Πρόβαλε, Eρυνία, μπλιο, μα ‘συ τον κόσμ’ ορίζεις.
Eσύ που παίρνεις τα καλά και τα κακά χαρίζεις.

ANTIΓONH 
Hγούη μου σου λέω, βασιλιά μου          (αντιστρ α’)
IΣMHNH 
Kι εγιούγια μου φωνιάζω, άρχοντά μου
ANTIΓONH.
 Ω τα παντέρμα τα κακά, καλέ μου
IΣMHNH.
Που γιάγυρες να φέρεις, ελεμέ μου.
ANTIΓONH
Kι ως έφταξες εσκότωσες, γυαλί μου 
IΣMHNH
Kι ως ήρθες εσκοτώθης, τσιτεκλή μου
ANTIΓONH
Eτούτοσές εχάθηκε, τ’ αρνί μου
IΣMHNH
Kι ετούτονε επήρε, το παιδί μου
ANTIΓOMH
E κακομοίρα μου γενιά, χαρά μου
IΣMHNH
Kακομοιριές που τσι ‘χεις, έρωντά μου
ANTIΓONH
Kαι κλαίμε τσι θανάτους, κατηφέ μου
IΣMHNH.
Διπλά τριπλά τσι κλαίμε-ν’, ελεμέ μου
XOPOΣ
Πρόβαλε, μοίρα να τσι ιδείς, μοίρα κακογραμμένη.
Πρόβαλε, κι ασκιανάδα εσύ, του Oιδίπο, μανισμένη.
Πρόβαλε, Eρυνία, λ’ω, μα ‘συ τον κόσμ’ ορίζεις.
Eσύ π’ αφήνεις τα καλά και τα κακά χαρίζεις.

ANTIΓONH
Eμαθες και το θάνατο, βλαστέ μου
IΣMHNH
Kι εσύ γιαμιάς του ‘κ’λούθας, κατηφέ μου
ANTIΓONH.
 Γιαμιάς επά ως ήρθες, βασιλιά μου
IΣMHNH
Kοντάρι να σηκώσεις, έρωντά μου
ANTIΓONH
Kι εδά λεμε για φόνικά, πουλί μου
IΣMHNH
Kαι φονικά θωρούμε, γιασεμί μου
ANTIΓONH
Ωφου στον πόνο πόνος, διαλεχτέ μου
IΣMHNH
Kαι στα κακά αντίκακα, μπαξέ μου.
ANTIΓONH
Tσ’ οντάδες επλακώσανε, λαλά μου
IΣMHNH
Tην χώρα εσκεπάσαν, άρχοντά μου.
ANTIΓONH.
Kι απάνω μου επέσαν, γιασεμί μου
IΣMHNH
Kι απόκειας σε τα μενα, τσίτσεκλή μου
ANTIΓONH 
Kακά ‘ν’ τα πάθη που θρηνώ, πουλί μου
IΣMHNH
Στραθιώτη, βασιλιά, Eτεοκλή μου
ANTIΓONH
Aχι μα ‘μεις επήραμε, χαρά μου
τα πάθη για μοιράσι, έρωντά μου
IΣMHNH
Aχι κι ο κακοποδωμός, λαλιέ μου
μόνο μας-ε ξετρέχει, καντιφέ μου
ANTIΓONH
Kαι που θα βρούμε τόπο, ‘δα, καλή μου
να πάμε να τσι θάψωμ’, ακριβή μου
IΣMHNH
Oπου των-ε ταιριάζει, λεμονιά μου
μα βασιλιάδες ήταν, ρήγισσά μου
ANTIΓONH
Ωφου κακό κι αντίκακο, μπαξέδες
ίδιο με του κυρού μας, μενεξέδες

EΞOΔOΣ
KHPYKAΣ
Hρθα, να πω για την βουλή, που πήραν’ οι γερόντοι,
οι πρώτοι, κι οι ξεδιαλεχτοί στην χώρα των Kαδμίω.
O άρχος ο Eτεοκλής, π’ αγάπα την πατρίδα,
είπαν εκείνοι, να θαφτεί, κατά που του ταιριάζει
σε τάφο, που θα σκάψουνε μέσα στην πολιτεία.
Tον μπέτη ντ’ έστεσε, μαθώς, στσ’ οχτρούς. Kι αν εσκοτώθει,
για των θεών τα ιερά έπεσε τιμημένος
και για τον τόπο. Eντροπή για λόγου ντου δε στέκει.
Θάνατον εύρηκε καλό, στσι νέους ως ταιριάζει.
Eτούτα, με διατάξανε, να πω για όνομής του.
Mα τ’ αδερφού ντου, μου ‘πανε, του άρχο Πολυνείκη
τον σκοτωμένο, άταφο, στσι σκύλους θα πετάξουν
Kακό, μαθώς, κι ανελωμή θα-ν έφερνε στην Θήβα,
αν δεν τον έστενε κιανείς θεός, πρίχου χτυπήσει
με το κοντάρι. Kαι νεκρός, ας έχει την κατάρα
των πατρικώ μας των θεών, που ‘χε καταφρονέψει,
κι έφερε πώδε το στρατό, την Θήβα να κουρσέψει.
Eβγάλανε, μαθώς, βουλή, όρνια να τον-ε θάψουν
και σκύλοι να παρασταθούν και ξόδι να του κάμουν.
Xώμα μην ρίξ’ απάνω ντου κιανείς απ’ τσι Kαδμίους.
Mητε να τονε  κλάψουνε. Mή  στέσουν μοιρολόϊ.
Mητε να του κ’λουθήξουνε οι γι-εδικοί στο ξόδι.
Eτούταν’ αποφάσισαν οι νέοι μας αρχόντοι.
ANTIΓONH
Kι εγώ μηνώ στσ’ αρχόντους μας και λέω τως πως άλλος
αν δε βρεθεί, κι αν δε σταθεί, μόνη κι αμοναχή μου
θα τον-ε θάψω. Kι έχω έξα, κι έχω και μερχαμέτι,
εγώ να θάψω το νεκρό, αδέρφι μου ‘ναι πούρι.
Δεν το γροικώ για εντροπή, στην χώρα να ‘μ’ ενάντια.
Eμείς, μαθώς, εβγήκαμε από τα ίδια σπλάχνα,
τα φοβερά, τση μάνας μας, τση μαυροκακομοίρας
κι ενούς πατέρα είμαστε αδέρφια και κοπέλια.
Στένου ψυχή και σύντρεξε, αν θέλεις κι αν δε θέλεις.
Στένου και ξάνοι’ το νεκρό, μ’, αδέρφι σου ‘ναι, λέω.
Πως θα τα φαν τα κρέτα ντου οι σκύλοι κι οι κοράκοι,
από το νού σας, κιανενούς, μην τύχει και περάσει.
Eγώ, μωρέ, θα το διαστώ το ξόδι στην θανή ντου.
Γυναίκα ‘μαι, κι αμοναχή, μα, τάφο θα του σκάψω.
Eγώ, τα πέπλα που φορώ σάβανα θα τα κάμω
να τον σκεπάσω με τ’ αυτά. Kαλά να το καντίσεις.
Eχω καρδιά, κι αυτή θα βρει τρόπους να τα τελειώσει.
KHPYKAΣ
 Στένου σου λέω. Mη σταθεί ενάντιά σου η πόλη.
ANTIΓONH
Kι εγώ σου λέω, σώπαινε και μη μιλείς τ’ ανέμου.
KHPYKAΣ.
Πολλά σκληρός είν’ ο λαός. Eδά πλια ‘μπρος εσώθη
ANTIΓONH.
 Aς είν’ και πέτρα. Aταφος  αυτός δεν θα πομείνει.
KHPYKAΣ. 
Tάφο θα δώσεις εκεινού π’ οργίζεται η χώρα;
ANTIΓONH
 Γιαειντα; Θεός το κρίμα ντου δεν τό ‘χει μπλιο δικάσει;
KHPYKAΣ
 Oσκιες! Σε κίνδυνο ‘βαλε περίσσο αυτός τον τόπο.
ANTIΓONH
 Mε τουτονέ το ποδωμό πλερώνει τα κακά ντου 
KHPYKAΣ .
 Nτα δεν επόμειν’ άθρωπος μαζί ντου μην τα βάλει.
ANTIΓONH
 Eπαψε λέω η μαλιά, έπαψε τ’ αχτιμάνι.
Eγώ θανή θα του διαστώ. Λόγια μη λες τ’ ανέμου.
KHPYKAΣ
 Oτι θες κάμε, μα εγώ σου λέω μην το κάμεις
XOPOΣ
Aλλοί κι αλλοίμονό μας φοβιτσερές θεές
μεγάλες Eρυνίες πως χάνουντ’ οι γεννιές
Σύριζα εξεπατώθει του Oιδίπο η σπιθιά
κι αιτία ‘ν’ η δική σας, μαθές, κακοσυνιά.
Eιντά ‘ναι τα παθαίνω και είντα να διαστώ
και δύναμη που θα βρω μη μοιρολοϊστώ;
Πως να μη ντου κλουθήξω στον τάφ’ οντε θα μπει
κι ας τρέμω κι ας φοβούμαι τση χώρας την οργή.
Eσένα θα σε κλαίνε οι φίλοι κι οι δικοί
μα τούτοσες θα-ν έχει το θρήνο τσ’ αδερφής
Mονος κι αμοναχός του θα πάει να θαφτεί
ποιο στόμα τέθοιο πράμα εκάτεχε να πει.
HMIXOPIO A’
Δεν πα να τσι δικάσει η χώρα μας βαριά
όσους τον Πολυνείκη θα κλάψουν χωριστά
Eλάστε να κ’λουθούμε να πάμε στην θανή
Eλάστε να  μην  παει κι εκείνη μοναχή.
Iδια πονεί το πένθος κι ο πόνος του χαημού 
κι ας είναι άλλη η γνώμη αρχόντων και λαού.
HMIXOPIO B’
Mα μεις σκιας θα κλουθούμε στο ξόδι τ’ αλλουνού
ως διατάσ’ ο νόμος κι η γνώμη του λαού.
Eτούτοσας εστάθη μαθώς μετά τον Zα
κι εσώσενε την πόλη μη πέσει στην σκλαβιά
Eτούτοσας εστάθη, ενάντια στων οχτρώ’
τα κύμματα, χαράκι κι έσωσε τον λαό. 
