ΚΡΗΤΕΣ
Απόπειρα κειμένου για μουσική
Οι τονισμένοι στίχοι είναι οι διασωθέντες από την τραγωδία “Κρήτες” του Ευρηπίδη αποδοθέντες στην Kρητική Διάλεκτο
(σκοτάδι)
ΠΟΙΗΤΗΣ					(ΠΡΟΛΟΓΟΣ)
Αλήθεια ‘ναι τα ψόμματα, γή ψόμμα ‘ν’ οι αλήθειες;
Κι αν πεί ο ψεύτης: «Ψόμματα δηγούμαι και γροικάτε!»
Σ’ όσα θα πει και δι’γηθεί, ήμπας1 κι αλήθεια λέει; 
Από τα χρόνια τα παλιά, στην παινεμένη Κρήτη, 
το βαροντουχιουντίζανε2 οι πολυκατεχάροι3,
μ΄ άθρωπος δεν εβρέθηκε4 να βγάλει κρίση5. Ουδένας!
Του ψεύτη-ν η ψευθιά, μαθές, γεννά και την αλήθεια,
αν-ε την-ε πιστέψουνε όσοι την αγροικήσουν6.
Στην Κρήτη απάνω, κι είν’ εδά χιλιάδες χρόνια οπίσω,
ήρθαν από πολλά μακρά λαός κι εκατοικήσαν.
Κι εκάμαν τσι ψηλές κορφές και τα βαθιά σπηλιάρια
τόπους για να λατρεύγουνε την Μάνα Γής, απού ‘χει,
την άνοιξη όψη κοπελιάς, καλοκαιριά γυναίκας
και γράς στην άκρα του καιρού, στη μέση του χειμώνα.
Είχεν κι αυτήν έναν Υγιό χιλιοκανακεμένο7,
κι ανάθρεφέν τον, κι έσμιγε μετά του και κουρμπάνι8
τον έκανε για το λαό, κι απόκειας9 έθαφτε τον
κατά τον κύκλο του καιρού, να ξαναβλαστοσύρει10.
Κι ως εμορφοδιαστήκανε11 τση πίστης το φασίδι12, 
κι ως το πλια μέγα απ’ τα οζά13 που ζούσανε στην Κρήτη
ήτον το βούγι14, έτσα κι ο Γιός, κατά την θεοσύνη,
είχε την όψη του ντανά15 και τσ’ αελιάς16 η Μάνα!
Στ’ αόρια17 απάνω, αντίπητου18 τση Μάνας είχε γράδες
που ‘διάζουντον κι εφαίνανε τση πίστης τα συνήθεια,
κι αναγυρού19 ντως έστεκαν20 γυναίκες διαλεμένες,
κι άντρες, κουρήτες, μπράτιμοι21 δραγάτες22 των αθρώπω’.
Μα επερνούσαν οι καιροί κι ετρέχανε-ν οι χρόνοι,
κι η θάλασσα, που ‘μοίραζε23 την Κρήτη-ν απ’ τσι ξένους,
στράτα24-ν εξετελεύτηκε25 κι εσφιχτομόνιασε26 τζι.
 «Γή τω’ μακάρων» είπαν την όσοι την εκατέχαν27, 
πως ήτον τόπος όμορφος, χαρά να κατοικήσεις,
«Γή τω’ μακάρω’» σάοικα28 δεν ήτον απ’ το πλούτος,
μονό ‘τονε ν-απ’ την χαρά ν-απού ‘χαν οι γι-αθρώποι
να ζουν στην Κρήτη λεύτεροι και συναλλήλλως29 να ‘χου’
πρεπιά30 ντως κι άκρα-αντέτι31 ντως, ο κάθανείς32 να δίδει
στσ’ άλλους κατά την μπόρεσην33 απού ‘χε και να παίρνει
απ’ τσ’ άλλους ότι χρεία34 ντου ν-είχε κι αυτός να ζήσει.
Και τούτανά ν-έναν καιρό35 π’ αναγυρού στην Κρήτη
είχε σκλαβιά -βαρά σκλαβιά!- και προκοπή γνωρίζαν
μόνον οι γι-άρχοι36. Άρχοντες τ’ άδικου και τ’ αιμάτου!
Αφρουκαστείτε ‘δα ‘παε το νάκλι37 όσοι γροικάτε,
πως, όντε ανεκατώνουνται το ψόμα κι η γι-αλήθεια,
βγαίνει38 η ψευθιά ν-αληθινή και η γι-αλήθεια ψόμμα.
Ξημέρωμα, Ανάκτορο Κνωσού, («Πρίγκιπας» Ταυροκαθάψια «Παριζιάνα»)
Άρχοντες, πέτε την Κνωσό πως έχετε ν-ομπρός σας!
Ιδέτε γύρω τσ’ άσπρουγες39, τ’ αμπέλια, τσι λιβιέρες40,
τα δώματα41 του παλαθιού, τσ’ αυλές τσι παινεμένες!
Άκρα καιρού42 ‘ναι! Οι γι-Έλληνες δεν έφταξαν ακόμη,
μα ‘ναι κοντά! … ν-Άκρα καιρού! Ο Μίνως άρχο-ρήγας
την ασπρομάτα θάλασσα στράτα ‘χει καωμένη
και πάει στα ξένα κι έρχεται με τα γοργά καράβια.
Πολλούς λαούς επάντηξε. Καινούργιες πολιτείες.
Πολλώ λογιώ43 ξένους θεούς! Αλλης λοής44 αρχόντους!
Κι εζήλεψεν! Εζήλεψε! Κι αντίς να ‘χει καμάρι
πως είν’ τση μεγαλόματης Ευρώπης κανακάρης
λέει πως ειν’ του Ζα ν-υγιός! Τ’ αρχο-ντανά κοπέλι!
Η Καλομάνα, η Θεά, κι οι γράδες τση στ’ αόρια
τον έφηκαν στα θέλω ντου, α-δη45 και το κατέχαν
πως ότι ώρα ‘θελ’ ‘α βγει ν-από την δούλεψή46 ν-τως 
γιαμιάς47 στην άκρα απελπισά θα-ν έπεφτεν ο ρήγας!
……………………..
Μ’ από μακρυά μια ψαλμουδιά σα να γροικάται… Ειντά ‘ναι;
Σάοικα-ν έρχουνται… Ήρθανε οι μέλισσες κι οι γι-αίγες
κι ο γι-άρχο γέρο-μελισσάς48 κι ο γι-άρχοντας γιδάρης49, 
τση πρώτης Μάνας, τση Θεάς, άρχοι κι αμπασαδόροι50! 
Σωπάτε! Σουςςςςς! 
ΧΟΡΟΣ				(ΠΑΡΟΔΟΣ)
Τση φοινικόθρεφτης Ευρώπης τέκνο!			
Τέκνο του μέγα Ζα51! Ρηγαφέντη
τσ’ εκατοντάπολης Κρήτης! Ε, Ρήγα!
Εφηκα οπίσω τ’ ασκηταριό μου,
το στεγιασμένο52 με κυπαρίσσους.
Χαλκό μανάρι53, χαλκό πελέκι, 
Λατομημένους, πελεκημένους
τσι ‘χει και πέτσινα, ντανά, λουρίδια
τσ’ αρμολοήσαν τσ’ ατζιμπροδέσαν54.
Ζω κι ασκητεύγω στ’ ασκηταριό μου
και δε λερώνω55 από στα τότες 
που ‘μπα στην δούλεψη του Ζα στην Ιδα,
κι έμαθα τ’ άποτα56 τα μυστικά ντου!
Από στα τότες που ‘μαι βουκόλος57 
τ’ αρχο Ζαγρέα, που ‘χει την  νύχτα 
για να πλανιέται και να γυρίζει.
Στα παναγύρια τση πρώτης Μάνας,
τση γι-αορείτισσας, τση Καλομάνας,
εκειά ν-εγεύτηκα τ’ άψηστα κρέτα,
κι απώς58 εσήκωσα τσ’ ώριες λαμπάδες,
με τσι Κουρήτες και τότες μ’ είπαν
πως είμαι Βάχκος ξετελεμένος59,
κιαμιά αμαρτία δεν με βαραίνει.
Κι εδά60, με τ’ ασπρα ρούχα γυρίζω61,
κι όπου μου τύχουν αθρώπων γέννες,
γή τάφοι κι άρκλες62 παραπαντώ63 τα.
Κι ότι θροφή ‘χε ζωή πλια πρώτας
μούδε που θέλω να την ξανοίξω64.
Ε, ρήγα πρόβαλε! Εσέ γυρεύγω!
ΤΡΟΦΟΣ (έχει βγει βιαστικά)					(ΕΠΕΙΣΟΔΙΟ Ι)		
Μέλισσες κι Αιγες! Μπράτιμοι τση Μάνας! 
Σωπάτε, μη πορίσει65 ο ρήγας, κι είναι
σε ταραχή μεγάλη! Η κερά μου,
η Πασιφάη λείπει απ’ το παλάτι! 
Σε κρίση από θεού βρίχνετ’ η δόλια!
Ερρώστησε η γι-αγάπη των ρηγάδω,
κι αιτία τσ’ ατσιποδιάς66, το έρμο ινάτι67,
του Ζά, ν-απ’ αντιπάτησε68 τση Μάνας
και θέλει απανωθιώς τση να ρηγέψει
στσ’ αθρώπους και στον κόσμο! Εδέ69 κρίμα!
ΧΟΡΟΣ
Εκούσανε στ’ αόρια οι μανάδες
τα τρισξεγιβεντίσματα70 του Μίνω
και τση κεράς σου. Σώπα! Επέψανέ71 μας
να ιδούμε ειντ’ ‘α γενεί! Κι είντα72 κονσούλτο73
θα δώσωμε, μη χάσουν την εξά74 ντως!
ΤΡΟΦΟΣ
Δεν φταίει-ν η κερά μου! Ο ρήγας φταίει
κι ο Ζας ο σκύλος -Τρισανάθεμά τον!-
που φούσκωσε το νού ντου -Κρίμας! Κρίμας!-
κι εβγήκε από την στράτα τσ’ άρχο-Μάνας!
Απής75 ήμπε στην θάλασσαν ο Μίνως
άλλους θεούς εγνώρισε κι αθρώπους,
κι απής αναφανήκαν οι γι-Ελλήνοι,
έβαλε σκιας76 το Ζα ποπανωθιώς77 του,
κι ελλαξε τα πρεπά και τα συνήθεια!
Και δεν τση ξανασίμωσε78 ο ρήγας!
Μούδε στ’ αόρι ν-ηύγε μπλιο79 μετά80 τζη.
Κι όπου κι αν βρει γυναίκα τη βατεύγει81,
τάξε82 του Ζα ‘ναι γιος, όξω83 απ’ το νόμο.
ΧΟΡΟΣ
Εμάθαν το-ν οι γράδες στα σπηλιάρια,
κι ως εκαθούνταν στα θρονιά ‘κουνήσαν
τσι κεφαλές τως κι έστριψαν τα χείλια84.
Απ’ την εξά τση Μάνας ποιος πορίζει;
ΤΡΟΦΟΣ
Ηταν καιρός που ‘σμίγανε στα αόρια,
ο Μίνωας ντανάς, -Θεριό τση φύσης!-
κι αυτή αελιά μεγαλομάτα. -Ευρώπη!-
Κι από την έσμιξη85 ντως, μέγα πλούτος,
μεγάλη ευδειά86 εγνώρισεν η Κρήτη!
Μα σαν την απαρνήθηκεν ο ρήγας,
δεν ενταγιάντα87 τον καημό! Επόνιε!
Ρήγα ‘χε και δεν είχε. Δεν εβάστα88
με την αμοναξά τ’ αντρούς να στέκει,
κι ηύρε άσωτη παρηγοριά στον πόνο,
να σμίξει το θεριό, που ‘βγε απ’ το κύμα!
Εμόλεψε το νου η γι-αμοναξά τζη,
κι ήθελε με ντανά να ζευγαρώσει,
να κάμει γιο καθάριον89, εδικό τζη!
ΧΟΡΟΣ
Κι ετούτονά το ‘κούσαν οι κεράδες,
μα ΄παν πως είν΄ αφύσικο το πράμα
να σμίξει αθρώπου φύση με του έχνους90!
ΤΡΟΦΟΣ
Ο Δαίδαλος! Ο Δαίδαλος εβρήκε
τρόπο για να γενεί! Εκατεργάστη91
μια ταύλινη92 κασέλα, που ‘χεν όψη93
τσ’ άρχο-αελιάς! Κι εμπήκεν η κερά μου 
κι εσμιξε το θεριό σ’ ένα λιβάδι!
Ειντα θεός παράστεκε δεν είδα,
μα έπιασε94 κι εθράσεψε95 το σπάρμα96,
κι ήρθε καιρός κι εγέννησε. Μανά μου!
Θεριό ξετελεμένο ‘χει γεννήσει!
Μηδ’ αθρωπο το λες, μηδε μουσκάρι!
ΧΟΡΟΣ
Τρομάσω στα γροικώ. Πάψε γυναίκα!
Τα ύστερα εφτάξανε του κόσμου!
Γυναίκα και ντανάς εζευγαρώσαν,
κι εσπάρθη κι εγενήθηκε μουσκάρι;
ΤΡΟΦΟΣ
Μούδε μοσκιό97 το λες, μουδέ κοπέλι98!
Ατζιμπραγή99 ‘χει φύση. Ίδιο θεριό ‘ναι!
Δεν το ‘μαθεν ο ρήγας! Δεν γατέχει!
Μα ανε το μάθει, αιγούγια μας κι αλί μας100!
Ειντα θα ξετελέψομε101, Αρχο Μάνα!
…………………..
Ο Μίνωας! Σωπάτε! Μη μιλείτε!
(προσπαθεί να κρυφτεί)
ΜΙΝΩΑΣ
Ειντα γυρευγετε ‘παέ των αοριών αζάδες102;
Αν ήρθετε για το καλό, καληνωρίσματά103 σας
Μα αν ήρθετε γι’ άλλη δουλειά…..
ΧΟΡΟΣ				(ΧΟΡΙΚΟ Ι)
Σαν την τραμουντάνα
γδικιωμός104 βρουχάται105.
Αρχο Απόλλω κόπια106!
Έρχου απ’ την Λυκία!
Τση Λητώς κοπέλι,
ψάλλε και κατέβα!
Πάρε την Αρτέμη
-ναί- την θυγατέρα
του κυρού σας, άρχο
και κοπιάστε πώδε107!
Ξένοι ‘σεις δεν είστε.
Κρητικοί λογάστε108.
Μάνα και κερά σας
η μελισσομάνα.
Η Λητώ! Η πρώτη
Μάνα των Μάναδω’.
Με το Ζα, κοπέλι,
έσμιξε στ’ αόρι.
Σε βαθύ σπηλιάρι-ν 
εζευγάρωσέ τον.
Κι έφταξεν η γι-ώρα
κι ήρθετε στον κόσμο109.
Φως ατζιμπραγό ‘στε.
Ηλιος είν’ ο γεις σας
και φεγγάρι η γι-άλλη.
Ηλιος, απου λάμπει 
στον κουμπέ110 τ’ αέρα
και σκορπά τα σκότη,
τσι κακές αρρώστιες,
το κακό-ν αμάτι,
το κακό νταμπιέτι111!
Ούλα τα ξετρέχει112
κι ούλα τα κατέχει!
Ηλιε και τρισήλιε,
κοσμογυρευτή μας,
έβγα και βοήθα!
ΜΙΝΩΑΣ
Χαίρουμαι να σας-ε γροικώ να ψάλετε τον κύρη
το Ζά και τον Απόλλωνα! Μεγάλη ‘ν’ η γι-εξά ντως!
Ποπανωθιώς στσ’ άλλους θεούς! Ποπανωθιώς απ’ ούλους!
ΧΟΡΟΣ
Ηλιος είν’ ο γεις113 σας
και φεγγάρι η γι-άλλη.
Το μαλαματένιο
φως τση μαύρης νύχτας.
Στσ’ ασκιανούς114 του αν κάτσεις
χάνεις τα μυαλά σου!
Στα θερία φέγγει
και τ’ ανεμαζώνει.
Γροίκα πως βρουχούνται!
Άρτεμη γυρεύγουν.
Την Βριμώ, που τρέμεις
να την συνεικάσεις115.
Την Βριτόμαρτή μας,
την χαριτωμένη, 
των θεριών τση νύχτας
την μεγάλη μάνα.
Δίχτυνα την είπαν,
Δίχτυνά ‘ναι κιόλας.
Σαν το δίχτυ πλέκει
τ’ ουρανού τ’ αστέρια.
Δίχτυνα, Βριμώ μας 
και Βριτόμαρτή μας!
Άρτεμη παρθένα,
φάνου και βοήθα!
ΜΙΝΩΑΣ						(ΕΠΕΙΣΟΔΙΟ ΙΙ)
Πέτε και για την Άρτεμη του Ζα την θυγατέρα!
Πέτε και για την Άρτεμη!....
                                    ……Ποιος στέκει πισωθιώς σας!
Σκύλα γριά! Επρόλαβες να βγείς να τσι συντύχεις116!
ΤΡΟΦΟΣ
Αφέντη, εγώ επόρισα στην στράτα…
Γι’ άλλη δουλειά-ν επόρισα Αφέντη
και τσι ηύρα στη αυλή κι εψάλαν! Ναίσκες!
Δεν τό ‘καμα…
ΜΙΝΩΑΣ
…………………… Είντα κοντό δεν έκαμες; Για πε μου!
Μπας και θαρείς δεν έκουσα τα ψάλουν τόσην ώρα;  
Για γδικιωμούς και για θεούς… Είντα τως είπες; Πέ μου!
Τση ρήγησσας είσαι ‘παέ νένα117 και παραμάνα, 
κατέχεις από τα κρουφά118 του παλαθιού, αν είπες
πράμα119 σε τούτους που ‘ρθανε ν-εχάθηκες! -Γροικάς το;-
Ειντά ‘ρθετε να κάμετε;
ΧΟΡΟΣ
…………………………………. Ε, Ρήγα!
Αφεις120 την γρά και μην τηνε μοτσαίρνεις121!
Επαε μας επέψανε-ν οι γράδες
να δωσωμε βουλή122 στα βάσανά σας!
ΜΙΝΩΣ
Επά τα κουλαντρίζομε123 τα βάσανα ν-αντρίκια!
Δεν έχω χρεία γυναικώ’! Κονσούλτα δεν γυρεύγω.
Πέτε στσι γράδες πως, ταχιά124, ν-απού θα βγω στ’ αόρι,
να σάσω νόμους125 απ’ αρχής, θα ‘ρθω να τσι συντύχω!
ΧΟΡΟΣ
Αφεις στις νόμους ρήγα. Δεν είν’ ώρα!
Κατέχεις πως σε ζώνει126 μαύρη αρρώσθια.
Σούνται127 μπλιο τα θεμέλεια του ρηγάτου!
ΜΙΝΩΣ 
Ποιος σκύλας γιος; Ποιος άτιμος, μα άντρας, μα γυναίκα
είπε γι’ αρρώσθια του ρηγός; Γριά, κακή σου μοίρα!
Επρόλαβες κι εμίλησες; 
ΧΟΡΟΣ
……………………………………. Δεν είπε
δροσά128 για σένα, ρηγα, μόνο129 σώπα!
Αλλού ντ’ αλλού130 μιλείς. Καιρός δεν είναι
για αντρειές και καυχησές. Καιρός δεν είναι!
ΜΙΝΩΑΣ
Κιαμ131’ ειντα ‘ναι τα ψάλετε και τα βαταλαλείτε132
Ποιος γδικιωμός βρουχάται επά; Είντα κακό θα πέσει;
κι επέψα’ σας;
ΧΟΡΟΣ
……………………… Επέψαν μας οι γράδες,
να ιδούμε είντ’ ‘α γενεί133 με όνομής134 σου!
Ηβγες από την τάξη! Και κατέχεις 
είντα κακό βαστά135 σε άρχο ρήγα!
Αιγούγια τση γυναίκας απου σμίγει
μετά σου! Τουτ’ η γι-έσμιξη σκοτώνει!
ΜΙΝΩΣ
Θαμάζομαι136! Θαμάζομαι ποιος έχει μαντατέψει137 
το μυστικό στσ’ αρχο γριές! Ποιος άλλος το κατέχει
όξω138 από μένα;
ΧΟΡΟΣ
…………………….. Είντα θαρείς αφέντη ρήγα;
Πως οι γυναίκες πού ‘σμιξες δεν είχαν
μανάδες να το πούνε πλια139 παρέκει140;
Απόθαμένες θυγατέρες ηύραν.
Οφιδες και σκροπιοί τσι θανατώσαν,
που ‘βγαν από τα σένα… Σώπα ν-άρχο!
Ζωή δεν σπέρνεις! Θάνατο μοιράζεις!
ΜΙΝΩΣ
Μελισσες κι Αιγες φύγετε! Χαθείτε από ομπρός μου! 
Φωθιά να κάψει τσι γριές! Φωθιά να τσι κεντήσει141!
Εγώ ‘μ’ ο Μίνως! Τ’ αρχο Ζα ο γιος! Τ’ αστροπελέκι
του κύρη μου στα σπήλια σας να πέσει, να βουλήσουν142!
ΧΟΡΟΣ
Μίνω! Άσκημα γροικάται να ‘χεις φταίξει,
κι απανωθιώς να καταράσαι αναίτια!
Σέβου143! Το λόγο γιάγυρε144! Ανημένει
κι άλλο κακό να σ’ ευρει. Σέβου ρήγα!
ΜΙΝΩΣ
Πέτε μου σκιας ειντα κακό καινούργιο μ’ ανημένει! 
Πέτε! Για να κατέχετε κι εγώ να μην κατέχω,
γή το κατεργιαστήκετε145, γή δεν μου πρέπει ρήγας!
ΧΟΡΟΣ
Μινω, ν-εσέ διαλέξανε-ν οι γράδες 
ρήγας κι αφέντης κι άρχος να ‘πομείνεις,
σαν είδαν πως ξετρέχεις146 το ρηγάτο147.
Ελλάξαν τα πρεπά και τα συνήθεια.
Κουρμπάνι δεν εγίνεις σαν και τσ’ άλλους
στην έσμιξη σου απάνω στα σπηλιάρια
με την κερά βασίλισσα. Ναι Μίνω!
ΜΙΝΩΣ
Ειντα δηγάστε; Ειντα λοής ‘θελ’ ‘α γενώ κουρμπάνι;
ΧΟΡΟΣ
Ρηγα, παλιό συνήθειο το θέλει,
στην έσμιξη των βασιλιάδω’ να ‘ναι
οι μπράτιμοι τση Μάνας. Ν’ ανημένουν!
Κι ότι ώρα ‘θελ’ ‘α φτάξει ο γι-αρχο Μίνως,
στην άκρα τση φρασάς148 ζωή να βγάλει,
με πέτρινο τον έσφαζαν μαχαίρι,
κι απόκειας τον εμέλειαζαν149 κουρμπάνι,
κι έτρωε ο λαός τ’ άψηστα κρέτα!
Κι αν έφευγεν, εγίνουντον κυνήγι150
κι οντε151-ν τον εζωγρίζανε152 Ζαγρέας.
Εμούγκριζαν τα όρη στην θανή153 ντου!
ΜΙΝΩΣ
Αθρώπους ζωντανούς, μωρέ, μου λετε, πως ετρώγαν
στ’ αόρια ο λαός! Ε, δε! Δεν το χωρεί ο νους μου!
ΧΟΡΟΣ
Δεν έτρωγαν αθρώπους άρχο ρήγα!
Ημπας δεν τό θυμάσαι πως εφόριες
μια κεφαλή ντανά. Ντανά ετρώγαν!
Κι ο κύρης σου ο Ζας -και μη καυχάσαι!-
ντανάς θεριό εσμίγει την Ευρώπη.
Ντανάς κι αυτός εγίνηκε κουρμπάνι.
ΜΙΝΩΣ
Μέγας θεός ο κύρης μου! Ψόμματα μου δηγάστε!
Ζαγρέας δεν εγίνηκε! Ζει και ρηγεύγει ακόμη!
ΧΟΡΟΣ
Ζει και ρηγεύγει σάοικα άρχο ρήγα,
μα όϊ σαν εσέ. Αυτός ρηγεύγει
στον ουρανό, στ’ αστέρια! Σ’ άλλους τόπους!
ΜΙΝΩΣ
Γροικά να σύρει ο έρμος νούς απ΄ όσα μου δηγάστε.
Μα πέτε μου, είντα κακό στέκει να μου διπλώσει154.
Ρηγας μαθώς είμαι ‘παε! Διπλή μερίδα πρέπει
να ‘χω κι απ’ τα κακά!
ΧΟΡΟΣ
………………………………….. Ε, ρήγα κι άρχο
Πού ‘ναι η Πασιφάη; Δεν μας είπες!
ΜΙΝΩΣ
Είντα την-ε γυρεύγετε την άρχο Πασιφάη;
Δεν είναι επά! 
ΧΟΡΟΣ
…………………. Και που ‘ν’ η ρηγισά σου;
Σημερο μόνο λείπει, γή καιρό ΄χεις
να την-ε ιδείς;
ΜΙΝΩΑΣ
…………………….. Είναι καιρό φευγάτη απ’ το παλάτι.
Σάοικα, με την κεφαλή απου βαστά155, θα ν-είναι
στα όρη με τσι γράδες σας να προσκυνά την Μάνα!
ΧΟΡΟΣ
Που ‘σαι γριά κερά και παραμάνα
Πέ’ του ρηγός η ρήγισσα ντου πού ‘ναι!
ΤΡΟΦΟΣ
Δεν έμαθα η μαύρη! Δεν κατέχω!
ΧΟΡΟΣ
Πέ’ την αλήθεια! Είπες την πλια πρώτας!
ΤΡΟΦΟΣ
Φοβούμαι και τρομάσσω την αλήθεια!
Ρηγα κι αφέντη λύπηση μου δείξε!
ΜΙΝΩΣ
Μίλιε γριά. Φανέρωσε τα μυστικά που χώνεις!
Φανέρωσέ τα! Λέγε μου. Λέγε να μάθω. Πέ μου!
Πε μου γιατί, νη μα το Ζα156, που στέκει απανωθιώς μας,
κακά θα ν-έχεις ξέτελα157!
ΤΡΟΦΟΣ
................................................ Μανά μου!
Είντα να πω; Πώς να το πώ; Τρομάσσω!
Χάνομαι! Μυστικό βαρύ κατέχω!
ΜΙΝΩΣ
Μίλιε γριά! Τα μυστικά χαλούνε το ρηγάτο!
Μιλιε, μη πω σε τούτουσές, που στέκουν και γροικούνε,
λουρίδια να σε σύρουνε! 
ΤΡΟΦΟΣ
.................................................. Αρχο ρήγα!
Γριά ‘μαι δεν αντέχω μπλιο στον πόνο!
Πώς θα σ’ το πω;
ΜΙΝΩΣ
....................................... Μίλιε γριά! Μίλιε μη με συμπαίνεις158!
ΤΡΟΦΟΣ
Η ρήγισσα άρχο ρήγα όσο λείπει
εσήκωσε159 κι εγέννησε κοπέλι!
ΜΙΝΩΣ
Ειντά ‘καμε; Ειντα λογιώς η ρήγισσα εγαστρώθη;
Με ποιον; Μ’ εμένα ‘δα καιρό δεν έχει σμίξει! Λέγε!
ΤΡΟΦΟΣ
Σάοικα από θεού ‘ν’ ο γαστρωμός τση!
Απου θεού ‘ν’ το χτύπημα!
ΜΙΝΩΣ
............................................Ε, πε μου μπλιο το θέλω!
ΤΡΟΦΟΣ
Δεν ενταγιάντα η ρήγισσ’ άρχο ρήγα,
την ακρα αμοναξά, δίχως σου να ‘ναι,
σαν την εκαταφρόνεψες την μαύρη
κι αρνήθηκες την έσμιξη μετά τζη.
Την Μάνα επαρακάλεσε την πρωτη
πεδούκλι160 να σου βάλει, κι έδεσέ161 σε
μια χασοφεγγαριά162, κορφή τση νύχτας163.
Κρίμας οσες χαθήκανε γυναίκες!
ΜΙΝΩΣ
Σκύλα! Κι εσύ το κάτεχες και δεν μου ‘βγαλες άχνα;
ΤΡΟΦΟΣ
Ηλεγα να σ’ το πω μα κι είντα ρήγα.
Δεν επολυκαιρήσανε τα μάγια
κι ήμπεν κι η Πασιφάη στην αρρώσθια
τσ’ αμοναξάς τση. Εσυρεν ο νους τση!
Και σαν δεν σ’ είχε, ν-ήθελε να σμίξει
με το θεριό απού ‘βγαλε το κύμα.
Τον πλια θεριό ντανά απ’ τσι ντανάδες!
Να κάμει Μίνω υγιό σαν την Ευρώπη.
ΜΙΝΩΣ
Δεν είναι τούτα που μιλείς του νόμου και τση φύσης
Μουδε κι οι γράδες τ’ αοριού είχαν ετσά συνήθεια
Μούδε κι η Μάνα το ‘θελε!
ΧΟΡΟΣ
………………………… Αρχο Μίνω,
αλήθεια ετσά συνήθειο δεν εβρέθη.
Μα σαν κι εσέ κι η γι-άρχο Πασιφάη
μια κεφαλή αελιάς είχε στ’ αόρι!
Αντίπητου τση Μάνας την εφόριε
στην εσμιξη μετά σου δεν θυμάσαι;
ΜΙΝΩΣ
Κατέχω το, μα ως κι αν το πείς164 παιγνίδι ήτον. Δεν ήτον;
Εγώ κι αυτή εσμίγαμε! Κι ας είχαμε μουστούνες165
ΧΟΡΟΣ
Παιγνίδι ητον θα πείς, μα και δεν ήτον.
Ως έλλαζεν η γι-όψη σας στ’ αόρι,
ελλάζε το νταπιέτι166 σας. Για κείνο
όποιος έτρωε κρέτα ματωμένα
θεό ‘λεγε πως τρώει κι όϊ το ρήγα!
Λιγο θαρείς πως θέλει ο νους τ’ αθρώπου
αν είν’ απολπισμένος να ξεσύρει;
Να πεί, ως είπε η ρήγισσα: Θεριό ‘μαι,
και θέλω άλλο θεριό να ζευγαρώσω!
ΜΙΝΩΣ
Ας είναι! Εξέσυρεν ο νους τση γι-άρχο Πασιφάης 
και λείπει ΄δα πολύ καιρό, μα γιαειντα πούρι167 λείπει.
Λέγε γριά!
ΤΡΟΦΟΣ
…………….. Είντα να πω! Τρομάσω!
Εγίνηκε, ν-εγίνηκε άρχο Μίνω.
Ο Δαίδαλος στο γίνηκεν αιτία!
ΜΙΝΩΣ
Μα είντα λές και κλαίς γριά; Δεν σου ξεκαθαρίζω168.
Ειντα καμεν ο Δαίδαλος;
ΤΡΟΦΟΣ
………………………………… Μανά μου! 
Και πως θ’ ανεχασκίσω169 να μιλήσω!
Ο Δαίδαλος συνταίριαξε με ξύλα
μιαν αελιά κι η ρίγησσα-ν εμπήκε
κι έσμιξε το θεριό πού ‘βγε απ’ το κύμμα!
ΜΙΝΩΣ
Εσμιξε μ’ είντα; Το θεριό; Μα είντα λες γυναίκα;
Η ρήγισσα με τον ντανά! Ετούτονά κι αν είναι!
Κι απής την έσμιξή ντωνε;
ΤΡΟΦΟΣ
………………………………………… Εσπάρθη
υγιός απ’ τον ντανά στην Πασιφάη!
Σάοικα από θεού!
ΜΙΝΩΣ
……………………… Οϊ-δά170! Μόνο ο θεός κατέχει
μ’ είντα άντρα… άντρες εσμιξε, κι εσπάρθη το χωράφι!
ΤΡΟΦΟΣ
Με το ντανά αφέντη μου σου λέω!
Ντανά κοπέλι εγέννησε η κερά μου!
Αντρούς αυτό δεν είναι! Αφέντη ρήγα,
ανώφελο ‘ν’ το γέννημα. Θεριό ΄ναι! 
Ατζιμπραγή171 ‘χει φύση!
ΜΙΝΩΣ
…………………………………… Γρα, για πέ’ πλια κάτω. Λέγε!
ΤΡΟΦΟΣ
Ανεκατώθει του ντανά η φύση 
με των αθρώπω’!
ΜΙΝΩΣ
…………………Από παλιά το ‘χ’ ακουστάς στ΄αόρι
πως γίνεται. Μα πε μου μπλιο: Είντα λογιώς εγίνη!
ΤΡΟΦΟΣ
Εχει μια κεφαλή ντανά ξετελεμένου172
απάνω στο κορμί ντου
ΜΙΝΩΣ
....................................Ε, μά! Και τεσσαράποδο ‘ναι
γή με δυο πόδια περπατεί;
ΤΡΟΦΟΣ
......................................Δυο πόδια
έχει και τονε πάνε
ΜΙΝΩΣ
...........................Ε-δε! Κι έχει και πράμαν άλλο
όξ’ απ’ την έρμη κεφαλή;
ΤΡΟΦΟΣ
........................................Ωρά173 ‘χει!
Τσι μύγες, που μυγιάζουνε174 τα έχνη,
ν’ αποζυγώνει…
ΜΙΝΩΣ
...................... Ηγούη μου175!  Και πώς ειν’  η φωνή ντου;
ΤΡΟΦΟΣ
Χιλιμιντρά κι αν κλαίει μουγκανιέται.
ΜΙΝΩΣ
Κι η μάνα ντου το βύζαξε έτσα κοπέλι γή είντας;
Κιαμι’ αελιά!
ΤΡΟΦΟΣ
.................... Εθρέψαν τ’ άρχο ρήγα
όποιοι το ‘χουν γεννήσει. Η ρήγισσά σου!
ΜΙΝΩΣ
Πού βρίχνεται; Πού βρίχνουνται, μακρά ‘ν’ απ’ το παλάτι;
ΤΡΟΦΟΣ
Σε σύσκιο176 νταύκο177 τζέλεται178 στ’ αόρι
απου ‘χει όψη αντρούς179, επά πλια κάτω!
ΜΙΝΩΣ
Αμέτε να την φέρετε! Και το θεριό κι εκείνη!
Πάρετε την γριά κοντά, να σας την βρεί! Αειντέστε!
(οι φρουροί φεύγουν με την γριά)
ΧΟΡΟΣ
Ειντα περνά απ’ το νου σου Μίνω; Πέ μας;
Στσι γράδες πρωτοπέψε αμπασαδόρο180!
Πάρε τως γνώμη! Ρώτηξε!
ΜΙΝΩΣ
....................................... Σωπάτε και δοικούνε181
τα που ‘παθα κι απού ‘μαθα!
ΧΟΡΟΣ
.......................................... Αρχο Μίνω
Κουλάντρισε182 το πάθος! Το ινάτι
μόνο κακό θα φέρει! Η Πασιφάη
ότι καμε κι ότι ‘παθε έχει αιτία
την άκρα απελπισά. Εσύ μην πάθεις
πλια παραπάνω αιτία η γι-έρμη ζάκα183!
ΜΙΝΩΣ
Ισαμε να ‘ρθει θα σκεφτώ ειντα θα λοής θα διάξω184
Μ’ αυτή και το κοπέλι τζη και την γριά την σκύλα!
ΧΟΡΟΣ
Μη διάξεις ασυλόγιστα!
ΜΙΝΩΣ
.................................. Πάψετε μη μιλείτε
ΧΟΡΟΣ
Ντα ποιά θα είναι η τύχη τζη;
ΜΙΝΩΣ
..........................................Κατα την δούλεψή τζη!
Οποια τση μέλει κι αυτηνής και του θεριού! Σωπάτε!
ΧΟΡΟΣ					(ΧΟΡΙΚΟ ΙΙ)
(α’ ημιχοριο)                                  (ταυτόχρονα)                    (β’ ημιχόριο)
Μανα κρινάκι του γυαλού, μανά μου!      		Στο πέτρινο θρονί                     
Και τ’ αοριού παγώνα185 ρήγισσά μου!   		κάθετ’ αμοναχή! 
    Θωριά ‘χει γαλανή186,                  
κι εξά παλαιινή! 
Του χαρακιού συσήλισμα187 καλή μου  			Στο πέτρινο θρονί                     
Και πάχνη από τα χιόνια γιασεμί μου   			του σπήλι’ αμοναχή                  
     σωπαίνει, δεν μιλεί
     Πού βρίχνει απαντοχή;
Μάνα που μόνο δείνεις παινεμένη        			 Τ’ ανέφαλα περνούν,                 
Και πράμα δεν γυρεύγεις λατρεμένη     		  αστραφτουν και βροντούν,     
       μα κεινη δεν κουνεί, 
       στο πέτρινο θρονί                  
Μάνα κερά του κόσμου ακριβή μας       		  Αναδια188 τζη θεριά                       
Μανα κερά τση ζήσης διαλεχτή μας      		  βρουχούνται και πουλιά          
      πετούν και κελαηδούν,
      το σέβας τση να πουν
Μάνα του σπήλιου δροσοστάλι μάνα!    		  Τ’ αλάϊ189 κυκλωπά                       
Μάνα του γι-ηλιου βγάρμα καλομάνα    		  την διπλοπροσκυνά.               
   							   Χαρά στον που την ιδεί
        στο πέτρινο θρονί
ΜΙΝΩΑΣ						(ΕΠΕΙΣΟΔΙΟ ΙΙΙ)
Ε ‘ν’ τζι π’ ανεφανήκανε! Σταθείτε έτουδα πού ‘στε!
Σταθείτε από ‘ξω! 
ΧΟΡΟΣ						  (Επωδός)
Ηρθ’ ο γιός!
Ηρθ’ ο γιος!
Αρχο θιος!
Διόνυσος!
Μανα γη!
Μανα γή!
Δεν ξαργεί!
Να, θα βγει!
Ε, Ζαγρέ!
Μανας γιε!
Ε, Ζαγρέ!
Πρωτογιέ!
Πρωτογιός!
Πρωτοθιός!
Αρχο νιος!
Διονυσος!
ΜΙΝΩΑΣ
Αμέτε το θεριό γιαμιάς στου παλαθιού τον πάτο,
μη μολευτούνε οι γι-αυλές, τα σπίθια κι οι γι-οντάδες!
Παρετε ομάδι και την γρα να κάνει το βουκόλο!
Φέρετε επά την άτιμη για να τηνε δικάσω!
Σ’ ότι αδικιά βασανίζει μας,
σ’ ότι κακό τριγυρίζει μας,
ποιος αντιστέται;
Ποιος εκδικιέται; 
Ποιος απ’ τα πάθη πορίζει μας;
Ο Νόμος! Θεού ‘ναι το θέλημα!
Ο Νόμος! Ρηγάδω το μέλημα!
Ακρα τση βούλησης!
Ακρα τση δύναμης!
Κρίσης κριτή το θεμέλιωμα!
Ποιος στου ζυγού το καμπάνισμα
βάραινει πλια-ν απ’ τη δύναμη 
του Νόμου; Πέτε!
Ανομοι κλαίτε!
Η δικη στέκει, ανημένει σας!
Αρχο Θεοί και κύρη Ζα ποπανωθιώς απ’ τσ’ άλλους
σταθείτε ομπρός στην κρίση μου μάρτυρες και κονσόλοι
Σκύλα! Ατιμη! Για σήκωσε την κεφαλή απ’ το χώμα!
Λέγε μου γιάειντα το ‘καμες; Μίλησε! Απηλογήσου!
ΠΑΣΙΦΑΗ
Να ‘λεγα πως ετούτονά δεν το ‘χω καωμένο,
δεν ηθελ’ ‘α μου συβαστείς190 σάοικα. Ο,τι εγίνει
εμάθαν και κατέχουν το όσοι ‘ν’ επά και ζούνε.
Αν είχα δώσει το κορμί κιανούς αντρούς την νύχτα,
σαν τσ’ άλλες απου το πουλούν, για να φραθώ λιγάκι,
δίκια πανάτιμη γυνή θα ‘δειχνα και κακούργα.
Μα ‘δα πονώ ‘γω πλια πολύ. Εχασα το μυαλό μου
απ’ της θεας το χτύπημα. Δεν το ‘θελα να σφάλω! 
ΜΙΝΩΣ
Στην Κρήτη, φόβο του θεού οι φρόνιμοι ξετρέχου!
ΠΑΣΙΦΑΗ
Μ’ απάνω μ’ εβαρόπεσε μαθές τση γι-Αφροδίτης
η δύναμη και η γι-εξά!
ΧΟΡΟΣ
.................................... Αρχο Μίνω!
Κιαμιά, κιαμιά γυναίκα, τέθοιο-ν έργο
δεν θελ’ ‘α ν-έχει ανάκαρα να κάμει
αν δεν τηνε έβανε η θεά στο πάθος! 
Μα σέβου ‘δα, βαρά κακά σε βρήκαν,
Ντουχιούντισε πλια μπρος είντα θα πράξεις.
Είντα λογιώς θα τα σκεπάσεις, ρήγα!
ΜΙΝΩΣ
Να τα σκεπάσω; Όϊ-δα! Ποια θα πρωτοσκεπάσω;
Τα μού ‘καμε; Τα πού ‘πραξε; Τα ξετελέματά τζη!
Εμάθαν και κατέχουν τα πολλοί! Καιρός δεν είναι!
Τα σφάλματα πλερώνουνται! Κι αυτή ‘χει πολυσφάλει!
ΠΑΣΙΦΑΗ 
Κι αν έσφαλα, το σφάλμα μου έσφαλε των σφαλμάτω’!
Πέ μου σαν είντα ‘θελ’ ‘α ιδώ εις τον ντανά ν-απάνω
να το ρεχτώ191; Είντα κοντό ‘θελ’ ‘α μ’ αναπυρώσει192
να μου κεντήσει193 την ψυχή; Να θέλει το κορμί μου
να μπει σε τέθοιο βάσανο, σ’ έτσα κακήν αρρώστια;
Ημπας194 θαρείς τη φορεσά του ‘χα μπεγεντισμένη195,
γή τα καρνάδα ντου μαλιά; Τα κοργιαλά196 ντ’ αμάθια;
Γή μπας τα γένια ντου; -Δασά197! Εχώναν του τα κάλη!-
Κατέχω το, αταίραστος ήτον ο θυμισμός198 μου!
Χαράς τον έρμο για γαμπρό, που ‘θελ’ ‘α μπω στο πάστο!
Και σ’ είντα πάστο! Αλλού εχνούς είχε την όψη. Αχι!
Και μην βρεθεί κιανείς να πει πως για χαρά τση γέννας
εγύρεψα τέθοιο γαμπρό! 
ΧΟΡΟΣ
……………………… Κερά μου!
Κερά μου ‘ματωμένη ρήγισσά μου!
Ειντα χαράν εγύρεψες να πάρεις;
Κι είντα θεριού ν-υγιό θ’ αναλικάρεις199!
Αχι ν-αρρωσθια και καημός!
ΠΑΣΙΦΑΗ
…………………………….………..Μα γιάειντα να το πάθω;
Γιαειντα να χάσω ετσά λογιώς το λογικό μου; Γιάειντα;
Ετούτος φταίει! Τούτοσές κι η γι-άμοιρη ντου μοίρα!
Αυτη στα πάθη μ’ έβαλε! Ο φταίχτης τούτος είναι! 
Πλια παρ’ απ’ ούλους φταίει αυτός! Οντίμως200 είχε τάξει
τ’ άρχο θεού τση θάλασσας οντεν του ‘φάνει αλλότες
πως ‘θελ’ ‘α σφάξ’ ενα ντανά, τον πλια καλύτερό ντου,
στην χάρη ντου! Δεν το ‘καμε, κι ο γι-άρχος των κυμμάτω’
εγιάγυρε κι εγύρεψε να γδικιωθεί το κρίμα!
Εσέ πεδούκλι201 ν’ έστεσε, κι εμέ ‘δωκε τσ’ αρρώστιας! 
Κι απόκειας, κάθεσ’ έπαέ και κλαις και δεν αρνεύγεις
κι αναφωνιάζεις τσι θεούς μαρτύρους να τσι βάλεις!
Εσύ, απου ‘σαι η γι-αρχή κι η αιτία τση ντροπής μου! 
ΜΙΝΩΣ
Αδικα και παράδικα τση θάλασσας τον κύρη
κοζαίρνεις202 για τα έργα σου! Αδικα και για μένα
λες πως σου φταίω! Αν ήθελεν ο άρχος των κυμμάτω
κουρμπάνι και δεν τό ‘καμα, εμέ ‘θελ’ ‘α πατάξει203!
Δε ‘θελ’ ‘α το καταδεχτεί, εσέ σεβντά να πέψει
για το ντανά, γή με γηθειές, άτιμη, ‘θελ’ ά αφήσει 
να δέσεις την αντρειά μου! Εσύ! Εσύ ‘σαι η αιτία!
ΠΑΣΙΦΑΗ
Εγώ ‘μ’ αναίτια -γροικάς;- κι ας το ‘χω γεννημένο!
Μ’ αν είμουνε κι αναίτια,  άχνα δεν έχω βγάλει204!
Εσώπασα κι ότι ‘λαβα από θεού πεμπάτο205,
τση μοίρας μου κακοσυνιά206, το κράτηξα χωσμένο!
Μα σύ κακέ και πίβουλε207 πλια παρ’ απ’ ούλους τσ’ άντρες
διαλαλείς την εντροπή τση γυναικός σου! Γιάειντα;
Ειντα καλό διαλαλείς κι είντα ξαμάρι208 δείνεις
να λες τα λες, να τα γροικούν οι γι-άλλοι; Μα το κάνεις
να δείξεις πως δεν φταίς εσύ, δεν είσαι ‘συ αιτία!
Εσύ φταίς! Εσύ ‘σ’ αίτιος σ’ ότι κακό με βρήκε!
Εσύ ‘σαι αιτία κι αφορμή τσ’ αρρώστιας που περνούμε!
ΜΙΝΩΣ
Στ’ άδικο οντε θα μπει κιανείς την πορισά209 δεν βρίχνει!
Κι απανωθιώς στο κρίμα ντου λογιάζει μέγα κρίμα
να το ξεφανερώσουνε! Ε-δέ γυναίκας τρόπους!
Αμοναχή σου έσφαλες! Κι αμοναχή θα λάβεις
την πλερωμή στο κρίμα σου! Και θ’ ακριβοπλερώσεις!
ΠΑΣΙΦΑΗ
Αν το ‘χεις πάρ’ απόφαση, στση θάλασσας το κύμμα
να πάνε να με ρίξουνε για να πνιγώ να φύγω,
άειντες μην το ξαργείς210! Γροικάς; 
ΜΙΝΩΣ
……………………………….. Ποιας θάλασσας το κύμμα;
Κι η θάλασσα θα μολευτεί αν κλείσει απανωθιώς σου!
Μ’ αίμα μόνο θα ξεπλυθουν τα κρίματά σου! Μ’ αίμα!
ΠΑΣΙΦΑΗ
Ε, βάλε με στα αίματα! Εσύ καλά κατέχεις
πόσοι σφαγήκαν άφταιγοι για ν’ απομείνεις ρήγας
κι σ’ είντα αίμα ν-άδικα χυμένο έχεις πλαίξει211!
Εσυ! Στο αιμα του Ζαγρέ έπλυνες το κορμί σου
Εσύ, που σου ‘πρεπε Ζαγρές! Ζώντας σου να σε φάνε!
Σα’ θες το έρμο μου κορμί ζώντας να το σπαράξεις
Κάμε το! Κάμε το γιαμιάς! Στο δείπνο μην ξαργήσεις212!
Αναίτια κι ελεύθερη λαλιούμαι του θανάτου
για την δική σου πλερωμη στα κρίματά σου. Αειντες!
ΧΟΡΟΣ
Αφέντη την οργή κατούμωσέ213 την!
Φταφάνερό214 ‘ναι Μίνω φανερό ‘ναι
πως το κακό ‘ν’ από θεού πεμπάτο!
ΜΙΝΩΣ
Σώπαινε λέω! Σώπαινε! Εγώ δικάζω πώδε!
Ε, δε φωνή! Πού το βρηκε τ’ ακόνι ν’ ακονίσει 
ετσά λογιώς την γλώσσα τζη! Πού ‘σαστε μπράτιμοί μου;
Ελάστε πάρετέ τηνε! Λαλείτε215 την να τρέχει
με τα κοντάρια. Αειντεστε! Λαλείτε την κακούργα
να βρει ασκημοθάνατο. Ομάδι τζη κι η βάγια!
-μα μετ’ αυτή τα κάμανε- κι αμέτε τσι στον πάτο 
του παλαθιού μου. Να θαφτούν στο σκοτεινό μπουντρούμι
Ήλιο ποτές μην ξαναειδούν, το σκότος να τσι φάει! 
ΠΑΣΙΦΑΗ					ΚΟΜΜΟΣ
Σπήλιο κυκλογυριστό,
μαυρο κι αδιανύριστο216!
Μέσα σου θα μπω κι εγώ,
την κερά μου για βρω!
Των κεράδω’ την κερά,
των μανάδω την πλια γρα,
που ‘χει πέτρινο θρονί,
κι η θωριά τζη γαλανή!
ΧΟΡΟΣ
(κορυφαίος)
Γυρου γύρ’ αναγυρού,
παει ο κλώνος του καιρού!
Παει λιγάται217 σέρνεται, 
σαν τον όφι φαίνεται!
(Λοιποί ταυτοχρονα με Πασιφάη και κορυφαίο)
Και πάθιε και πορπάθιε και κάμε μου χου χου!				(επωδός)
Κυκλώντας κλούθι’ οπίσω και πάλι μου χου χου!
Κι αν-ε γροικήσεις φόβο και κάμεις μου χου χου,
νταβράντα218 κι αντιπάθιε219 και κάνε πάλι μχου!
ΠΑΣΙΦΑΗ
Να μου πει τα μυστικά
και του γιού τζη τα πρεπά.
Να μου πεί ειντα λογιώς 
εξετέλεψε γαμπρός!
Κι είντα τάφος τον-ε κλεί.
Σ’ είντα ν-ουρανό θα βγει.
Σαν τον κύρη ντου κι αυτός,
ρήγας, βασιλιάς, θνητός! 
(φεύγει η Πασιφάη)
ΧΟΡΟΣ
(κορυφαίος)
Γυρου γύρ’ αναγυρού,
παει ο κλώνος του καιρού!
Παει λιγαται σέρνεται, 
σαν τον όφι φαίνεται!
(Λοιποί ταυτοχρονα με Πασιφάη και κορυφαίο)
Και πάθιε και πορπάθιε και κάμε μου χου χου220!		(επωδός)
Κυκλώντας κλούθι’ οπίσω και πάλι μου χου χου!
Κι αν-ε γροικήσεις φόβο και κάμεις μου χου χου,
νταβράντα κι αντιπάθιε και κάνε πάλι μχου!
ΧΟΡΟΣ			(ΕΠΕΙΣΟΔΙΟ ΙΙΙ
Αφέντη, στέ221! Ξαναντουχιούντισέ το222!
Δεν είναι το μια κι όξω223 βασιλιά μου
καλό στ’ αθρώπου την βουλή! Ναι ρήγα!
ΜΙΝΩΣ
................................................................ Εβγαλα κρίση224!
Στην δικαιοσύνη να ξαργεί δεν πρέπει! Ναι, δεν πρέπει!
ΔΙΑΣ
Ε, Κρητικοί! Ε, Κρητικοί! Του Ψηλορείτη τέκνα! 
ΜΙΝΩΣ
Πατερα Ζα! Αρχοντα Ζα! Πρώτε στην θεοσύνη!
Χιλια καληνωρίσματα στην ανεφάνισή225 σου!
ΔΙΑΣ
Πάντα γροικώ γαληνεμό226 στα βάθη τση ψυχής μου
να ‘μαι στην Κρήτη! Επαδε γεννήθηκα στα σπήλια!
Επαδε μ’ ανεθρέψανε οι μέλισσες κι οι γι-αίγες!
Επαδε-ν εζευγάρωσα κι εγέννησά σε Μίνω 
και σε και το Ραδάμανθυ, με την μεγαλομάτα
την μάνα σας. Ντανάς εγώ κι άρχο-αελιάν εκείνη!
Κι έπαε λένε, στο βουνό ν-απού ‘χει αντρούς την όψη
πως είν’ ο τάφος μου. Ψευθιές! Στσι ψεύτες ποιος πιστεύγει;
Μινω! Υγιέ μου! Αρχο Ντανά! Δέξου την Πασιφάη!
Δέξου την άρχουσα αελιά! Αυτή ‘φταξε στην άκρα!
Αυτή επήρε στσ’ ώμους τση και στην αμοναξά τζη
όσα ‘λεγαν ισαμε ‘δα κι εδιάζουντον οι γράδες
την πίστη να στελειώσουνε για την Κερά Μανά μας!
Μίνω, μη σου βαροφανεί, για θάμασμα μην τό ‘χεις,
μα κάτεχε πως μέχρι ‘δα ούλος ο κόσμος είναι
στην χέρα τσ’ άρχουσας θεάς. Επά την λένε Μάνα!
και στο Μισίριν Ισιδα, κι Αθάνα σ’ άλλους Τόπους!
Ούλοι οι γι-αρσενικοί θεοί ήμπαν στην Θεοσύνη
αιτία να ‘ν’ η μάνα ντως! Λ’ω πως κατέχεις Μίνω
πως η δική μου έδωκε του κύρη μου μια πέτρα 
αντις εμέ και μ’ έσωσε. Κι ο κύρης ο δικός μου
από την μάνα ντου ‘λαβε τ’ ολόχρυσο δραπάνι
κι εγάβρωσε227 τον κύρη ντου κι εμπήκε στην θεότη.
Σωπαίνε γιε και γροίκα μου: Η γι-άρχο Πασιφάη
Σα’ σ’ έχασε απ’ την κλίνη τζη, κι εξέσυρεν ο νους τση,
δεν ηυγε ν-από τα πρεπά που ‘γροίκα-ν εις τ’ αόρι.
Αρχο ντανά-ν εγύρευγε και το θεριό-ν εβρήκε!
Μη με ρωτάς ειντα λοής εσπάρθη το κοπέλι.
Δεν το κατέχω να σ’ το πω. Μα λέω πως ετούτος
μισός άντρας, μισός ντανάς είναι το τυχερό228 σου!
Αυτός θα στέσει από ξαρχής την βασιλιά σου Μίνω.
Αυτός θα κάμει όποιο οχτρό ξανοίξει οθέ229-ν την Κρήτη,
να το λογιάζει δυο φορές αν πρέπει να ‘ρθει πώδε.
Χαίρου ν-υγιέ μου! Δέξου την! Κι αυτή και το κοπέλι!
Μην βγαίνεις από την στραθειά που σ’ έχουνε οι γράδες.
Κι αυτές θα βρούνε από ξαρχής τρόπο για να σ’ αειδάρου’230.
Αυτές θ’ αμπελωνιάσουνε231 τση πίστης το στημόνι
να πάρει δύναμη ο λαός κι η βασιλειά σου Μίνω!
Εχετε γειά! Στον ουρανό θα ξαναβγώ να κάτσω
για να θωρώ από ψηλά και ν’ αποκαμαρώνω
την Κρήτη και τον τάφο μου! Γειά και χαρά σας! Πάω.
ΜΙΝΩΣ
Εγώ εθάρρουν πως θεός ήμουν ξετελεμένος,
μ’ αυτής εξέσυρεν ο νους κι έφταξε στην θεότη!
Εκαμ’ οτι τση λέγανε, από μικρής, πως κάνει
η ρήγισσα. Και το ‘καμε στ’ απαρθινά η μαύρη!
Ευρώπη σαν την μάνα μου, ν-εγίνηκε! Ευρώπη! 
Και με ντανά ζευγάρωσε κι εγέννησε το Μίνω!
Εγώ επόμεινα θνητός! Παντέρμη ρηγοσύνη,
στου νου πατείς τον εγκρεμό κι αλλοίμονό σ’ αν πέσεις!
Ε, Νόμε! Νόμε, πού βρίχνεσαι;
Ερχου και στάσου και λέγε μου:
Μέχρι πού φτάνεις;
Ήμπας και χάνεις,
όντε κριθείς κι ετουλόγου σου;
Ποιος ο κριτής; Ποια ‘ν’ η κρίση ντου;
Μέχρι που φτάνει η γι-αλήθεια ντου;
Τίνος το θέλημα, 
τίνος το μέλημα,
στην κρίση βγαίνει; Ποια μπόρεση;
Παίζει ο καιρός με τα κίσκιδα232
Παίζει! Κοπέλιν αμέστωτο!
Όπως κι αν πέσουν
γελά αυτό και παίζει,
κι ο Χάρος έχει το διάφορο!
Ποιος είν’ ο Νόμος; Πέτε μου! Ποια ‘ν’ του κριτή η κρίση; 
Αλλοίμονός του του κριτή που δεν έχει στον νού του
να δώσει-ν άφη233! Κρίνεται κι αυτός από την αλήθεια!
Γιαγύρετε! Γιαγύρετε! Εβγάστε απ’ το σκοτίδι!
Στα ψόμματα την δίκασα! Ψόμματινό ‘ν’ το δίκιο!
Ψομματινό μ’ αληθινό! Ποπανωθιώς του Νόμου
στέκει η αλήθεια! Που ‘ν’ τηνε; Ψόμματα καμπανίζει!
ΧΟΡΟΣ			(ΕΞΟΔΟΣ)
Ε, δε περβόλιν όμορφο που ‘ν’ η παντέρμη Κρήτη!
Περβολι θα την πει κιανείς, γή θάλασσας καράβι!
Στο πέλαγος λω κείτεται τρικάταρτη στην μέση
και παίρνει αέρας μυρωδιές
Να ‘μουν αητός σταυραητός να πέτουνε τ’ αψήλου,
ν’ αγκάλιαζα με μια μαθιά την Κρήτη γύρου γύρου.
Να ιδώ ν-αόρια και γυαλιές σειρά σειρά βαρμένα
να φράνω σκιας τα μάθια μου!
Δεν είν’ η Κρήτη χώματα, δροσούλα ‘ν’ και διαβαίνει,
κι όποιος την ιδεί δροσίζεται κι εφραίνετ’ η ψυχή ντου. 
Δεν είν’ η Κρήτη χώματα, δεν είν’ η Κρήτη τόπος,
μονό ‘ν’ του νου συνείκασμα234!
.-
1 Ημπας (επιρ) μήπως
2 Βαροντουχιουντίζω (ρημ) βασανίζω στη σκέψη μου
3 Πολυκατεχάρος (επιθ) επαϊων
4 Αθρωπος δεν εβρέθηκε (εκφρ) ουδείς υπήρξε
5 Βγάζω κρίση (εκφρ) αποφασίζω
6 Αγροικώ (ρημ) ακούω
7 Χιλιοκανακεμένος (επιθ) πολυχαηδεμένος
8 Κουρμπάνι το (ουσ)θυμα θυσίας
9 Απόκειας (επιρ) μετά
10 Ξαναβλαστοσέρνω (ρημ) ξαναφυτρώνω (μετ) ξαναγιεννιέμαι
11 Ομορφοδιάζομαι (ρημ) φτιάχνω τον ιστό με λεπτομέρια(μετ) οργανώνω καλά
12 Φασίδι το (ουσ) υφαντό
13 Οζό το (ουσ) ζώο
14 Βούγι το (ουσ)βόδι
15 Ντανάς ο (ουσ) ταύρος
16 Αελιά η (ουσ) αγελάδα
17 Αόρι το (ουσ) βουνό
18 Αντίπητου (επιρ) στην θέση αντ’ αυτού
19 Αναγυρού (επιρ) γύρω
20 Στεκω (ρημ) (μετ) βρίσκομαι
21 Μπράτιμος (επιθ) εμπιστος 
22 Δραγάτης ο (ουσ) φύλακας επιβλέπων
23 Μοιράζω (ρημ) (μετ) χωρίζω
24 Στρατα η (ουσ) δρόμος
25 Ξετελεύγομαι (ρημ) καταλήγω
26 Σφιχτομονιάζω (ρημ) συνενώνω
27 Κατέχω (ρημ) γνωρίζω καλά
28 Σάοικα (επιρ) ως φαίνεται, βεβαίως
29 Συναλλήλλως (επιρ) μεταξύ
30 Πρεπιά η (ουσ) αυτό που πρέπει ή οφείλεται
31 Αντέτι το (ουσ)συνήθεια
32 Καθανείς (αντων)καθένας
33 Μπόρεση η(ουσ)δυναατότητα
34 Χρεία η (ουσ) ανάγκη
35 Ένας καιρός (επιρ) τότε κάποτε
36 Αρχος ο (ουσ) αρχοντας
37 Νακλι το (ουσ)διήγηση (συνηθως ρυθμική)
38 Βγαίνω (ρημ) (μετ) αποδεικνύομαι
39 Ασπρουγας ο (ουσ) αργιλόχωμα (συνηθως λευκό)
40 Λιβιέρα η (ουσ) ελαιώνας
41 Δωμα το (ουσ)οροφή (μετ) όροφος
42 Ακρα καιρού (εκφρ) τέλος εποχής
43 Πολλώ’ λογιώ’ (εκφρ) πολλούς διαφορετικούς
44 Αλλης λοής )εκφρ) άλλου είδους
45 Α δη (επιρ) λοιπόν σίγουρα
46 Βγαίνω από την δούλεψη (εκφρ) παύω να υπηρετώ κάποιον
47 Γιαμιάς (επιρ) αμέσως
48 Μελισσάς ο (ουσ) μελισσοκόμος
49 Γιδάρης ο (ουσ) βοσκός αιγών
50 Αμπασαδορος ο (ουσ) πρεσβευτής
51 Ζας (κυριο όνομ) Δίας
52 Στεγιασμένος (επιθ) ο έχων οροφή
53 Μανάρι το (ουσ) τσεκούρι
54 Ατζιμπροδένω (ρημ) δένω το ένα με το άλλο
55 Λερώνω (ρημ) (μετ) καταλύω απαγορευμένες τροφές
56 Αποτος (επιθ) αυτός που δεν λέγεται ή αποκαλύπτεται
57 Βουκόλος ο (ους) βοσκός βοδιών
58 Απώς (επιρ) μετά
59 Ξετελεμένος (επιθ) ολοκληρωμένος
60 Εδά (επιρ) τωρα
61 Γυρίζω (ρημ) περιφέρομαι
62 Αρκλα η (ουσ)ψηλό μνήμα
63 Παραπαντώ (ρημ) αποφεύγω
64 Ξανοίγω (ρημ) βλέπω
65 Πορίζω (ρημ) βγαίνω έξω
66 Ατσιποδιά η (ουσ)κακοτυχία
67 Ινάτι το (ουσ) πείσμα
68 Αντιπατώ (ρήμ) αντιστέκομαι
69 Εδε! (προστ) Κοίτα!
70 Τρισξεγιβέντισμα το (ουσ) ρεζιλίκι ντροπή
71 Πέμπω (ρημ) στέλνω
72 Είντα (επιρ) τι
73 Κονσούλτο το (ουσ)συμβουλή
74 Εξά η (ους) εξουσία
75 Απής (επιρ) αφού
76 Σκιας (επιρ) εν τέλει
77 Ποπανωθιώς (επιρ) από πάνω
78 Ξανασιμώνω (ρημ) ξαναπλησιάζω (μεταφ) ξαναζευγαρώνω
79 Μπλιο (επιρ) πιά
80 Μετά (επιρ) μαζί
81 Βατεύγω (ρημ) ζευγαρώνω σαν ζώο
82 Τάξε (επιρ) δήθεν
83 Όξω (επιρ) εξω (μεταφ) υπεράνω
84 Στριβω τα χείλια (εκφρ) μορφάζω
85 Εσμιξη η (ουσ) συνάντηση συνεύρεση
86 Ευδειά η (ουσ)καλή όψη
87 Νταγιαντώ (ρημ) αντέχω
88 Βαστώ (ρημ)(μεταφ) αντέχω
89 Καθάριος (επιθ) (μετ) αποκλειστικός
90 Εχνος το (ουσ) ζώο (συνήθως αγελαίο)
91 Κατεργάζομαι (ρημ) κατασκευάζω αλλά και σχεδιάζω
92 Ταυλινος (επίθ) από ξύλο
93 Έχω όψη (εκφρ) μοιαζω
94 Πιάνω (ρημ) (μεταφ) γονιμοποιούμαι
95 Θρασεύγω (ρημ) (μεταφ) μεγαλώνω
96 Σπάρμα το (ουσ)σπέρμα
97 Μοσκιό το (ουσ) νεογέννητο μοσχάρι 
98 Κοπέλι το (ουσ) παιδί
99 Ατζιμπραγός (επιθ) δίδυμος διπλός
100 Αιγούγια και αλοί (επιφωνήματα τρόμου)
101 Ξετελεύγω (ρημ) καταλήγω
102 Αζάς ο (ουσ) επιφανής, άρχων
103 Καληνώρισμα το (ουσ) καλοσώρισμα
104 Γδικιωμός ο (ουσ) εκδίκηση
105 Βρουχούμαι (ρημ)ουρλιάζω
106 Κοπιάζω (ρημ) έρχομαι
107 Πώδε (επιρ) εδώ
108 Λογούμαι(ρημ) θεωρούμαι
109 Ερχομαι στον κόσμο (εκφρ) γεννιέμαι
110 Κουμπες ο (ουσ) Θόλος
111 Νταμπιέτι το (ουσ)χαρακτήρας, ψυχική διάθεση
112 Ξετρέχω (ρημ)επιδιώκω καταφέρνω
113 Γεις (αντων)ο ένας
114 Ασκιανός ο (ουσ) ίσκιος
115 Συνεικάζω (ρημ) σκέφτομαι 
116 Συντυχαίνω (ρημ) συναντώ 
117 Νένα η (ουσ) τροφός
118 Κρουφός (επιθ) κρυφός
119 Πράμα (αντων) οτιδήποτε, κάτι
120 Αφεις (προστ) άφησε
121 Μοτσαίρνω (ρημ)μιλώ άσκημα προσβάλω
122 Δίδω βουλή (εκφρ) συμβουλεύω
123 Κουλαντρίζω (ρημ) διαχειρίζομαι, αντιμετωπίζω
124 Ταχιά (επιρ) μελλοντικά
125 Σάζω νόμους (εκφρ) νομοθετώ
126 Ζωνω (ρημ) (μετ) περιτρυγυρίζω
127 Σούμαι (ρήμ) σείομαι
128 Δροσά (αντων) τίποτα
129 Μονο… (ιδιωμ) επιτέλους
130 Αλλού ντ’ αλλού (εκφρ) αλλ’ αντ’ άλλων, ασυνάρτητα
131 Κιαμέ (επιρ) άραγε
132 Βαταλαλω (ρημ) φωνασκώ
133 Βλέπω είντα θα γενεί (εκφρ) εξετάζω τις θα γίνει
134 Ονομης (αντων) με εμένα με εσένα με αυτόν κλπ
135 Με βαστά κακό (εκφρ) έχω πρόβλημα
136 Θαμάζομαι (ρημ) παραξενεύομαι
137 Ματατευγω (ρημ) ειδοποιώ ενημερώνω
138 Οξω (επιρ) εκτός
139 Πλια (αντ) πιο
140 Παρέκει (επιρ) παρα πέρα
141 Κεντω (ρημ) ανάβω
142 Βουλώ (ρημ) βουλιάζω
143 Σέβου (προστ) έχε σεβασμό, πρόσεχε
144 Γιαγέρνω τον λόγο (εκφρ) παίρνω πίσω το λόγο
145 Κατεργάζομαι (ρημ) οργανώνω κατασκευάζω
146 Ξετρέχω (ρημ) ασχολούμαι καταφέρνω 
147 Ρηγάτο το (ουσ) Βασίλειο
148 Φρασά η (ουσ) Εφροσύνη ευχαρίστηση ικανοποίηση
149 Μελειάζω (ρημ) κάνω κομάτια
150 Κυνήγι το (ουσ) θύμα κυνηγιού
151 Οντε (επιρ) οταν
152 Ζωγρίζω (ρημ) πιάνω ζωντανό
153 Θανή η (ουσ) θάνατος
154 Διπλώνω (ρημ) (μετ) εμφανίζομαι επιπλέον 
155 Με την κεφαλή που βαστώ (εκφρ) κατά την λογική της
156 Νη μα το Ζα (εκφρ) Μα τον Δια (αρχαίκή επιβίωση)
157 Ξετελα τα (ουσ) καταληξη
158 Συμπαίνω (ρημ) προσπαθώ να δυναμώσσω την φωτιά (μετ) εκνευρίζω
159 Σηκώνω (ρημ) (μετ) εγγυμονώ
160 Πεδούκλι το (ουσ) εμπόδιο
161 Δενω (ρημ) (μετφ) κάνω μάγια
162 Χασοφεγγαριά η (ουσ)έκλειψη σελήνης
163 Κορφή τση νύχτας (εκφρ) μεσάνυκτα
164 ως κι αν το πεις (εκφρ) όπως και να ΄χει το πράγμα
165 Μουτσούνα η (ουσ) μάσκα
166 Νταμπιέτι το (ουσ) ζαρακτηρας προσωπικότητα
167 Πούρι (επιρ) λοιπόν, άραγε
168 Ξεκαθαρίζω (ρημ) (μετφ) διακρίνω κατανοώ
169 Ανεχασκίζω (ρημ) ανοίγω το στόμα
170 όϊ-δα! επιφωνημα ειρωνίας
171 Ατζιμπραγός (επιθ) δύδιμος (μετ) διπλός
172 Ξετελεμένος (επίθ) τέλειος
173 Ωρα η (ουσ) ουρά 
174 Μύγες που μυγιάζουνε (εκφτ) αλογόμυγες
175 Ηγούη μου! : επιφωνημα τρόμου
176 Σύσκιος (επιθ) σκιερός
177 Νταυκος ο (ουσ) γεωλογική διαμόρφωση βουνού συνήθως με βάθος
178 Τζέλομαι (ρημ) χοροπηδώ σαν κατσίκι κλπ
179 αόρι που ‘χει όψη αντρούς : Γιούχτας
180 αμπασαδόρος ο (ουσ) πρεσβευτης αντιπροσωπος
181 Δοικάω-ώ (ρημ) αρκώ
182 κουλαντρίζω (ρημ) ελέγχω
183 ζάκα η (ουσ) ξεροκεφαλιά
184 διάχνω (ρημ) πράττω
185 παγώνα τ’ αοριού : Παιώνια
186 Γαλανός. (επιθ) λευκός (από το γάλα)
187 συσήλισμα του χαρακιού : η αίσθηση αντανάκλασης του ήλιου στο βράχο
188 Αναδια (επιρ) κοντά γύρω
189 Αλάϊ το (ουσ) λαός οχλος
190 συβάζομαι (ρημ) πείθομαι
191 ρέγομαι (ρημ) : μου αρέσει
192 αναπυρώνω (ρημ) : αανάβω ερωτική φλόγα
193 κεντώ (ρήμα) : ανάβω φωθιά
194 ήμπας (επιρ) : μήπως
195 μπεγιντισμένος (επιθ) : θαυμαστος
196 κοργιαλός (επιθ) : σεντεφένιος
197 δασός (επιθ) : παχύς
198 θυμισμός ο (ουσ) : ερωτικός οίστρος
199 Αναλικάρω (ρημ) μεγαλώνω
200 Οντιμως (επιρ) λοιπόν 
201 πεδούκλι το (ουσ) : εμπόδιο, παγίδα
202 Κοζαίρνω (ρημ) αιτιούμαι
203 Πατάσσω (ρημ) χτυπώ (μετ) τιμωρώ
204 Δεν βγάζω άχνα (εκφρ) σιωπώ
205 από θεού πεμπάτο : (εκφρ) σταλμένο από τον θεό
206 κακοσυνιά τση μοίρας : (εκφρ) κακη τύχη
207 πίβουλος (επιθ) : επιβουλευόμενος
208 ξαμάρι το (ουσ) : παράδειγμα
209 Πορισά η (ουσ) έξοδος διέξοδος
210 Ξαργώ (ρημ) καθυστερώ
211 πλαίω στο αίμα : (εκφρ) χύνεται αίμα εξ αιτίας μου
212 υπονοεί το δείπνο του Ζαγρέα
213 Κατουμώνω (ρημ) καθηλώνω 
214 εφταφάνερο (επιθ) : εντελώς φανερό
215 λαλώ (ρημ) : οδηγώ
216 αδιανύριστο (επιθ) αδιαπέραστο στο μάτι
217 (ανα)λιγούμαι (ρημ) κινούμαι σπειροειδώς 
218 νταβραντω (ρημ) βρίσκω κουράγιο
219 αντιπατώ (ρημ) αντιστέκομαι αλλά και (μετ) πατώ με πείσμα
220 μου χου χου (επιφ με κλειστό στόμα) : παιδικό τραγούδι εκμάθησης χορού
221 Στε (προστ) στάσου
222 Ξαναντουχιουντίζω (ρημ) ξανασκέφτομαι
223 μια κι όξω (επιρ τύπος) : μονο μια φορά
224 Βγάζω κρίση (εκφρ) αποφασίζω
225 Ανεφάνιση η (ουσ) εμφάνιση παρουσία
226 Γαληνεμός ο (ουσ) ηρεμία γαλήνη
227 Γαυρώνω (ρημ) τραυματίζω καθιστώ ανάπηρο
228 Τυχερό το (ουσ) καλή μοίρα
229 Οθέ (επιρ) προς
230 Αειδάρω (ρημ) βοηθώ
231 Αμπελωνιάζω (ρημ) περνώ κλωστή στην βελόνα (μετ) κεντώ
232 Κισκιδα τα (ουσ) : πεσοί (παιδικό παιγνίδι)
233 Αφη η (ουσ) : αφεση
234 συνεικασμα το (ουσ) : εικασία 
---------------
------------------------------------------------------------
---------------
------------------------------------------------------------
