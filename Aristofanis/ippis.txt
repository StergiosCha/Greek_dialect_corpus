APIΣTOΦANOYΣ
IΠΠHΣ
ΔΟΥΛΟΣ Α’
Χαημός, καημός! Καημός, χαημός! Φωθιά να τονε κάψει,
το σκύλ’, απου ‘κουβάλησε, εδά πεντ’ έξε μήνες,
τ΄αφεντικό! Τον άτιμο! Τον τρισκαταραμένο,
τον Παφλαγόνα! Απού να ιδεί απ’ τσι θεούς, ο βρώμος,
τον μέγα κακοποδωμό! Κι αυτός κι οι γι-αρμηνιές του!
Π’ από όντας μας εκόπιασε στο σπίτι, το μαϊμούνι,
μια μέρα δεν επέρασε, μη δείρει τσ’ άλλους δούλους!
ΔΟΥΛΟΣ Β’
Πρώτος να πέσει να χαθεί από τσι Παφλαγόνες
κι αυτός και τα κονσούλτα ντου!
ΔΟΥΛΟΣ Α’
…………………………… Ειντά ‘χεις κακομοίρη;
ΔΟΥΛΟΣ Β’
Πονώ, σαν κι ετουλόγου σου!
ΔΟΥΛΟΣ Α’
………………………….Ε, σίμωσε και κάτσε
να μοιρολοϊστουμενε  ν-ομάδι τον καημό μας.
Ίδια σαν τον Ολύμπιο!
ΔΟΥΛΟΙ Α’ και Β’
…………………… Ωφου σου λέω ώφου!
Ωφου μας, ώφου κι ώφου μας! Ωφου, ουού, ουού μας
ΔΟΥΛΟΣ Α’
Γιάειντα ‘δα λουχτουκιούμενε  ίδια ωσάν τσι σκύλους;
Καλιά, μωρέ, να κάτσομε και να χαζιρευτούμε,
να ιδούμ’ ειντα θα διάξομε, να βρούμενε ξετρύπι,
κι όϊ να κλαίμε!
ΔΟΥΛΟΣ Β’
………………. Καλά λές! Μα είντα να διαστούμε;
ΔΟΥΛΟΣ Α’ 
Εσύ μου πε’!
ΔΟΥΛΟΣ Β’
…………… Καλιά πε’ ‘συ! Και δε θα αντιπατήσω!
ΔΟΥΛΟΣ Α’
Ε, όϊ-δα μα το θεό! Εγώ, δεν πρωτολέω.
Εσύ να πείς. Αντρίστικα! Κι εγώ θα πώ: Κιαμ’ είντας!.
ΔΟΥΛΟΣ Β’
Ετούτονά τ’ «αντρίστικα», δεν είν’ του φυσικού μου.
Αχι και πως θα σου το πω, ωσάν τον Ευρεπίδη,
πιτήδια και σιργουλευτά: Πε μου, καλέ, ότι πρέπει,
εγώ να πώ.
ΔΟΥΛΟΣ Α’
…………… Μουρμού καλέ! Μη με γιαχνίζεις! Σώπα!
Ευρ’ άλλο τρόπο να μου πεις πώς απ’ τ’ αφεντικό μας,
οι γι-έρμοι, θα γλιτώσομε!
ΔΟΥΛΟΣ Β’
                                Μα πέ μπρε γράμμα γράμμα:
Αει-ντές ν’ α-πό..
ΔΟΥΛΟΣ Α’
…………….. Αει-ντες ν’ α-πό!
ΔΟΥΛΟΣ Β’
………………………… Μα πε ‘δα κι ένα-ν άλλο:
Kω-λώ-σο-με!
ΔΟΥΛΟΣ Α’  
…………… Kω-λώ-σο-με;
ΔΟΥΛΟΣ Β’
………………………… Πε το και μονοκόρδι.
Πε’ το μωρέ συνταιριαστά. Μοναναπνιάς σου λέω!
Αει-ντες ν’ α-πο-κω-λω-σο-με. Μα ‘πε το με το πάσο
Πε το και μη το ντρέπεσαι! Σαν να την παίζεις! Λέγε!
ΔΟΥΛΟΣ Α’
Αειντες ν’ αποκωλώσομε! 
Αειντες, ν’ αποκωλώσομε!
Αειντες, ν’ αποκωλώσομε!
Αειντες σου λέω, άειντες!
ΔΟΥΛΟΣ Β’
Δεν είν’ καλό;
ΔΟΥΛΟΣ Α’
………………Αν είν’ καλό; Μα τον θεόν τον ένα,
θαρώ πως το κορμάκι μου θα τσ’ ακριβοπλερώσει
τσι δασκαλιές ετούτεσας.
ΔΟΥΛΟΣ Β’
…………………… Γιαειντα μωρέ;
ΔΟΥΛΟΣ Α’
……………………………………. Δεν λένε,
πως όσων την-ε παίζουνε μαδεί το κάτιντίς τως;
Ε;
ΔΟΥΛΟΣ Β’
…..Είντα ε; Αν φτάνει εκειά η καταδιά μας, άς τα,
άλλο δεν έχομενε σκιας, όξω να πα’ να βρούμε
κιανένα ‘κόνισμα θεού, να π’ ‘α παρακληθούμε.
ΔΟΥΛΟΣ Α’
Σε κόνισμα! Τίνος θεού; Κουμπάρε, εσύ πιστεύγεις!
ΔΟΥΛΟΣ Β’
Κιαμ’ είντα!
ΔΟΥΛΟΣ Α’
…………… Μπας κι επέψα’ σου, κιανα σημάδι; Λέγε!
ΔΟΥΛΟΣ Β’
Ντα δε μου φτάνει να θωρώ, πως τσι ‘χω οχτρούς μου; Άχι!
ΔΟΥΛΟΣ Α’
Άξινος μπλιό! Άλλης λοής τερτίπι έχομε χρεία.
Σαν είντα λές; Nα πώ πλια μπρός στσι θεατές, το πράμα;
ΔΟΥΛΟΣ Β’
Καλό κι αυτό! Πέ τως γιαμιάς! Κι αν είν’ και των αρέσει
οτι θωρούνε και γροικούν, να το ξεφανερώσουν.
Ας κάμουν με την μούρη ντως σημάδι να το δείξουν!
ΔΟΥΛΟΣ Α’
Αρχή σκιας βάνω, για να πω κι εγώ τα βάσανά μας
κι απού χει αυθιά ας ‘βρουκαστεί! Γροικάτε τον καημό μας:
Εχομε ένα ν-αφεντικό κακότροπο, βιλάνο,
που ζει με την κουκόφαβα, χολή ξετελεμένη!
Γέρος και κακομάζαλος και βαρακούει κιόλας.
Δήμος γροικάται στο όνομα, Πνυκίτης στο ‘πινόμι.
Δεν είναι ‘δα πολύς καιρός, που ‘γόρασε για δούλο
ένα νταμπάκη, που ‘ρθενε απ’ την Παφλαγονία.
Ενα ρουφιάνο, -μάνα μου!- και πονηρό, -μανά μου!-
Ετούτοσάς, εγράδαρε τ’ αφέντη το νταμπιέτι,
-ο νταμπακοπαφλάγονας!- κι εμούρωσε στο γέρο!
Και του τα κάνει ούλα καλά και τον-ε βαβαλίζει
κι ότι παραουριά θα πει, του την παινά, ο βρώμος!
Μα τον-ε παίζει οπίσω ντου κι όλο παιδούκλια στένει.
Πετσοκορδιστοβάσταγα! Και λέει τ’: «Ερχου, Δήμε!
Αμε και λούσου κι έλα πα, κάθου να κάμεις κρίση
σ’ έναν αμοναχό νταβά την κάθε μιαν ημέρα!
Να μην μου πολυκουραστείς! Ερχου και σα δικάσεις,
κάτσε να φας, κάτσε να πιεις, κάτσε να δροσερέψεις!
Πάρε, έ’ ‘ν’ το έ, ένα τάληρο! Θες και προσφάϊ πράμα;»
Κι ως θα το πει, μονταίρνει μας και κλέβγει τα δικά μας,
ότι φαϊ ‘χ’ ο κάθανεις  με κόπο μαγερέψει 
για τούτονά τ’ αφεντικό και του τα αποχερίζει.
Ιδια τσα-έ, λόγω τιμής, είχα, ν-εδά δυο μέρες,
σασμένη μιαν αχνόπιτα τση Σπάρτης, παινεμένη,
Πυλιώτικη, μα ήρθενε, κατσά κατσά, ο βρώμος
και την αρπά -ο άτιμος!- κι απώς γλακά και πάει 
και του την δίδει. Τάξε αυτός την είχενε σασμένη.
Εμάς τσι δούλους τσι παλιούς, ‘ποζυγωμένους έχει,
κι ένας μας μπλιο δεν έχει εξά τ’ αφεντικό να σμίξει
και να του πει μιαν εμιλιά. Βαστά κι ενα κριμπάτσι
και κάθετ’ από πίσω ντου, περίτου όντε θα τρώει
κι αποζυγώνει με ξυλιές όποιον κοντοσιμώσει.
Και λέει του μαντέματα κι εφραίνεται ο γέρος
κι ανάσκελα πέφτει στην γής, σαν το σεληνιασμένο!
Κι οντε θα ιδεί πως έφταξε στην άκρα παλαβάδα, 
γιαμιάς πιανει την τέχνη ντου και τσι δικούς αθρώπους
του ρουφιανεύγει. Ψώματα! Αυτός στο ψώμα μνώγει,
μα ‘μεις τρωμε τσι βουρδουλιές Ο βρωμοπαφλαγόνας!
Κι απώς, τσι δούλους κάθεται και τσ’ ανεγογυρίζει,
κι άλλο θερμοπαρακαλεί, κι άλλο καταμουρίζει
κι άλλο πλερώνει. Και γροικάς: «Δεν είδετε τον Υλα,
είντα ξυλιές του παιξανε για την δική μου χάρη;
Ε, και δεν κάμετε γιαμιάς, ότι ‘χω λεομένο.
Μονημερίς ποθαίνετε» Κι εμείς οι τσιφτελίδες
του δείνομε ότι κι αν ζητά. Είντα άλλο να διαστούμε;
Αλλιώς, ο γέρος σκώνεται -ναι!- και τσαλοπατεί μας,
κι από το τσαλοπάτημα τσιλούμενε τ’ ατζά μας!
Σάλευγε εδα, καλόχαρε, έλ’ ‘α χαζιρευτούμε
είντα βουλή θα πάρομε, ποια στράτα θα διαβούμε;
ΔΟΥΛΟΣ Β’
‘κειονέ, τ’ «απόκωλώσομε» μου φαίνεται καλιά ‘ναι!
ΔΟΥΛΟΣ Α’
Μα πως μωρέ; Δεν το θωρείς; Δροσά δεν του γλιτώνει
του Παφλαγόνα! Μα το θιό, όλο παρακατσεύγει!
Ο γείς του πόδας βρίχνεται κι αντιπατεί στην Πύλο,
στην πάντα τση Σφακτήριας, κι ο άλλος έπα πώδε,
στη μέση μέση τση Βουλής. Κι ως είν’ διασκελομένος
ιδια στο Χά, τση Χαονιάς, χάσκει-ν ο πισινός του
και φτάνουν οι χερούκλες του στου Δώμου το κορφάλι,
κι ο νους του, στον Κλεφτάρπαζε!
ΔΟΥΛΟΣ Β’
…………………………. Ε, είντα σκιας πομένει;
Αειντες, να π’ ‘α τσουρίσομε!
ΔΟΥΛΟΣ Α’
………………………. Μα στένου ‘δα κουμπάρε!
Εύρ’ άλλο, αντρίκιο, θάνατο να λάβομεν οι γι-άντρες!
ΔΟΥΛΟΣ Β’
Ζόρε μεγάλο ‘ν’ τούτονά, αντρίκια να ξεβγούμε!
Να πιούμε αίμα του ντανά! Θάνατος αντρειωμένος!
Ιδια σαν το Δημιστουκλή! 
ΔΟΥΛΟΣ Α’
……………………………………… Ε, όϊ μα το Δία!
Καλιά να πιουμενε κρασί, που κι ο θεός το θέλει,
κι ετσά μπορεί να βρούμε πλια πιτηδιερό ξετρύπι. 
ΔΟΥΛΟΣ β’
Κρασί μαθώς! Να πιούμε, λές; Και πώς, μωρέ κουμπάρε,
θα ψιλοντουχιουντίσομε κρασοπιωμένοι; Όϊ!
ΔΟΥΛΟΣ Α’
Ε, ναι σου ΄δα κουμπάρε μου! Και το κρασί σου φταίει;
Εσένα; Απου σε λέγανε κρασοκανατορούφα!
Εσύ μου λες πως το κρασί δεν αγαντάρει ζάρι,
το νου να ντουχιουντίζει; Ε; Εύρε το πλια καλό ντου!
Κουμπάρε, μπας και δε γατέ’ς, πως μόνο όντε θα πιούνε,
πως μόνο όντε μεθύσουνε, πλουτούνε οι γι-αθρώποι;
Πλουτούνε, γή κερδίζουνε τσι δίκες, όραμάνι!
Και διάχνουν ότι βάλει ο νους. Βοηθούνε και τσι φίλους
και γινουνται μοναναπνιάς, ευτυχισμένοι! Σώπα!
Αειντες! Γλάκα γερά γερά κι εύρε μου μια κανάτα
κρασί, να πιω, κι εγώ θα βρώ τον πλια πιτήδιο τρόπο!
ΔΟΥΛΟΣ Β’
Αλλοίμονός του για καλό, π’ απ’ το κρασί προβαίνει!
ΔΟΥΛΟΣ Α’
Σάλευγε μωρε σάλευγε! Αειντες να π’ ‘α το φέρεις!
Κι εγώ θα θέσω ν-έπα-έ, στεκόντας μην μεθύσω
κι απώς βουρώσω ότι θωρείς, απ’ τα καλά κονσούλτα
κι απ’ τσι μεγάλες δασκαλιές, που θα γεννήσει ο νούς μου
……………
ΔΟΥΛΟΣ Β’
Ε, το παντέρμο τυχερό, μα πάλι εξέτρεξέ μου.
Xαμπάρι δε με επήρανε πως κλέφτω το κρασάκι!
ΔΟΥΛΟΣ Α’
Κουμπάρε, πέ μου να χαρείς, είδες τον Παφλαγόνα;
Είντά ‘κανε;
ΔΟΥΛΟΣ Β’
………….. Αλατσολιές θα-ν είχε φαωμένες,
απου τ’ αφέντη τσι καλές, κι ήπιε κρασί, ο βρώμος,
κι εμέθυσε, κι εκείτουντον εις τσι προβιές τ’ απάνω
ανάσκελα, κι εχάλανε τράφους η γι-αναπνιά ντου.
ΔΟΥΛΟΣ Α’
Ε, βάλε σκιας ένα κρασί. Ανέρωτο. Γροικάς μου;
Κέρνα σαν να κερνάς θεό!
ΔΟΥΛΟΣ Β’
……………………… Ε, ‘ν’ το! Kι αμοναχός σου
χύσε καμπόσο του θεού!
ΔΟΥΛΟΣ Α’
……………………… Πιέ τσ’ αμπελοκουρμούλας
δαίμονα! Πιέ, να πιω κι εγώ! Είντα καλό απού ‘ναι!
Θέ μου μεγαλοδύναμέ, ότι ‘βαλα στο νου μου,
ο γι-απατός σου τό ‘βαλες. Εσύ! Εγώ δεν φταίω !
ΔΟΥΛΟΣ Β’
Πε μου κι εμένα να χαρείς; Ειντά βαλες στο νου σου;
ΔΟΥΛΟΣ Α’
Αμε, είπε μου, γερά γερά, εδά απου κοιμάται,
κι εμπα και κλέψε κι έπα-ε φέρε τσι προφητείες,
που χώνει ο Παφλαγόνας!
ΔΟΥΛΟΣ Β’
……………………….. Ναι! Εγώ παλι θα μπλέξω!
Ετούτοσάς ο δαίμονας του νού σου θα με φάει!
ΔΟΥΛΟΣ Α’
Αμε μωρέ σου λέω! Ω! ….  Να κάτσ’ αμοναχός μου
να πιω ακόμη μιαόλια, ν’ αδειάσω το μπαρτάκι,
να δροσέρέψ’ ο έρμος νους, να ψιλοντουχιουντίσει!
………………..
ΔΟΥΛΟΣ Β’
Ω τρισανάθεμά τονε, πως κλάνει οντε κοιμάται!
Ο βρώμοπαφλαγόνας μπρέ! Κι έτσα που ρουχαλίζει,
χόντρο θαρείς πως έστεσε! Μα ηύρα κι εγω τρόπο
κι επήρα του, κατσά κατσά, την προφητεία που ‘χε
κι ας την ακριβοστέρευγε!
ΔΟΥΛΟΣ Α’
………………………. Αντρα ξετελεμένε!
Φέρε την-ε γερά γερά! Φέρε, να την διαβάσω.
Βάλε και μια σταλιά κρασί. Βάλε να πιω κουμπάρε!
Για να αναγνώσω, θα το πιώ! Ω τσι παντέρμες ρίμες!
Ε, μά μωρέ! Μα βάλε μου, να πιω καμπόσο ακόμη.
Δώ μου, είπα σου, την κούπα μου!
ΔΟΥΛΟΣ Β’
………………………….. Πάρε! Μα είντα λέει;
ΔΟΥΛΟΣ Α’
Βάλ’ άλλη μια!
ΔΟΥΛΟΣ Β’
……………… «Βάλ’ άλλη μια»!;!;! Ετά το ‘χει γραμμένο;
ΔΟΥΛΟΣ Α’
Βάκη, έλα στον τόπο σου!
ΔΟΥΛΟΣ Β’
………………………… Ειντά ‘ναι μωρε λέω;!
ΔΟΥΛΟΣ Α’
Δώ μου την κούπα, γλήγορα!
ΔΟΥΛΟΣ Β’
………………………….. Ετούτοσάς ο Βάκης,
περίσα την εξέτρεχε την κούπα!
ΔΟΥΛΟΣ Α’
………………………………….. Ανάθεμά σε!
Παφλάγονα! Ετούτηνά, μαθές, την προφητεία,
τρέμεις ετόσονά καιρό και την καλοστερεύγεις!
ΔΟΥΛΟΣ Β’
Γιαειντα μωρέ;
ΔΟΥΛΟΣ Α’
……………… Ιδια ‘παέ, επά το ‘χει γραμμένο
πως θα ξεκουμπιστεί!
ΔΟΥΛΟΣ Β’
…………………… Ε, μά!
ΔΟΥΛΟΣ Α’
…………………………… Μα το «ε, μά!» σου λέω!
Γραμμένο το χει καθαρά πως τούτηνέ την χώρα
ένας απου πουλεί στουπί θα πρωτοκυβερνήσει!
ΔΟΥΛΟΣ Β’
A, ένας, τάξε μ’ έμπορας! Κι απώς; Ειντα άλλο λέει;
ΔΟΥΛΟΣ Α’
Ενας, απου πουλεί αρνιά, θα του κλουθά από πίσω!
ΔΟΥΛΟΣ Β’
Δυο οι γι-εμπόροι ισαμε εδά! Κι ειντα του μέλει ετούτου;
ΔΟΥΛΟΣ Α’
Ετούτος θελ’ ‘α κυβερνά, ίσαμε να προβάλει
αλλος πλια βρώμος, τότεσας θελ’ ‘α κακοποδώσει.
Ετούτουνά εκλούθηξε ο βρωμοπαφλαγόνας,
που κράζει σαν το κορακα κι αρπά ότι του λάχει,
κι αντιλαλιέται οντε μιλεί ωσάν τον Κουρταλιώτη!
ΔΟΥΛΟΣ Β’
Ετα το γράφει -ίδια ‘τα;- πως θα ‘ρθει ο νταμπάκης
ν’ αποζυγώξει τον αρνιώ των έμπορα;
ΔΟΥΛΟΣ Α’
…………………………………… Ναι λέω!
Μα το θεό!
ΔΟΥΛΟΣ Β’
………….. Αλίμονος και τρισαλίμονός μας!
Πότες κοντό, θ’ αναφανεί κι άλλος σ’ αυτόν τόν τόπο,
μα να πουλεί και πράμα ‘τσα!
ΔΟΥΛΟΣ Α’
………………………… Θα-ν έρθει κι άλλος ένας
και δεν το βάνει αθρώπου νους είντα πουλεί!
ΔΟΥΛΟΣ Β’
………………………………………….. Ποιος θα ‘ναι;
Πε, να χαρείς τα μάθια σου!
ΔΟΥΛΟΣ Α’
………………………… Να σου το μολοήσω;
ΔΟΥΛΟΣ Β’
Ναι, νη μα Ζα!
ΔΟΥΛΟΣ Α’
……………. Εκειόσας που θα τον-ε ποβγάλει,
θα ‘ν’ έμπορας και θα πουλεί λουκάνικα κι απάκια
ΔΟΥΛΟΣ Β’
Ε, μα μια τέχνη! Για το θιο, τον μέγα Ποσειδώνα!
Ασαλλουμάρος! Οϊ-δά! Και πού θα τον-ε βρούμε;
ΔΟΥΛΟΣ Α’
Αειντες να π’ ‘α γυρεύγομε! Μα έ, ‘ν’ τον-ε, απου ‘ρθε.
Κιανείς θεός τον έπεψε. Στην αγορά διαβαίνει.
Ε, σαλλουμάρο! Ελα ‘πα, ω τρισευτυχισμένε!
Κόπιασε πώδε! Κόπιασε φίλε κι αγαπημένε
Ερχου, να σώσεις τον λαό κι εμάς τσι τσιφτελίδες!
ΑΛΛΑΝΤΟΠΩΛΗΣ
Ειντά ‘ν’; Είντα φωνιάζετε;
ΔΟΥΛΟΣ Α’
…………………………. Κόπια ‘πα-ε να μάθεις,
γιαειντά ‘σ’ ο πλια καλότυχος κι ο πλια καλογραμμένος!
ΔΟΥΛΟΣ Β’
Πιάσε και αείδαρέ του μπρέ, ν’ αφήσει τ’ αργαστήρι
κι απώς, δηγού ντου το χρησμό! Ξήγα την προφητεία!
Εγώ θα μπω, να ‘χω το νου στο βρωμοπαφλαγόνα!
ΔΟΥΛΟΣ Α’
Αφεις τα μπράτη σου ιδια ‘κειέ! Κι απώς, στο χώμα σκύψε,
την μάνα Γης και τσι Θεούς να πρωτοπροσκυνήσεις.
ΑΛΛΑΝΤΟΠΩΛΗΣ.
Ε ‘ν’ τα που τα ξετέλεψα! Ειντά ‘ναι; Είντα τρέχει;
ΔΟΥΛΟΣ Α’
Ελα, που κλώθει η μοίρα σου με το χρυσό σφεντύλι.
Ελα, άρχο μου! Α δη κι εδά, δεν πιάνεις μια δεκάρα,
μα ταχυτέρου θα γενείς πλια πρώτος απ’ τσι πρώτους.
Αρχο τσ’ Αθήνας! Στρατηγέ, τση παινεμένης χώρας!
ΑΛΛΑΝΤΟΠΩΛΗΣ
Κουμπάρε, άμε λείπε με. Κι έχω κοιλιές να πλύνω.
Απάκια και λουκάνικά πουλώ και μη με παίζεις!
ΔΟΥΛΟΣ Α’
Αφεις κουμπάρε τσι κοιλιές! Κι έλα ‘πα-έ σου λέω!
Ελα ν’ ακούσεις το χρησμό! Μα ξάνοι’ γύρου γύρου.
ΑΛΛΑΝΤΟΠΩΛΗΣ
Ξανοίγω τσι!
ΔΟΥΛΟΣ Α’
…………… Σε τούτουσές, ούλους θα βασιλέψεις!
Κι εξά θα-ν έχεις τσ’ αγοράς, εξά και στα λιμάνια,
εξά και μέσα στην βουλή! Ποπανωθιώς θα στέκεις
κι ούλους τσι μέγα στρατηγούς στα σκέλια σου θα βάνεις.
Θες δένε τζι, θες δέρνε τζι, θές καταμούριζέ τζι,
θες, στων πρυτάνω’ τον οντά, αλλαξοκώλια κάνε.
ΑΛΛΑΝΤΟΠΩΛΗΣ
Εγώ μωρέ;
ΔΟΥΛΟΣ Α’
………… Εσύ μαθές! Και πράμα δεν επόειδες!
Ελα πα-έ γερά γερά. Ανέβα στ’ αργαστήρι
Και ξάνοιξε-ν αναγυρού. -Στην θάλασσα κουμπάρε!-
Θωρείς  κουμπάρε τα τα νησά;
ΑΛΛΑΝΤΟΠΩΛΗΣ
………………………..Θωρώ τα!
ΔΟΥΛΟΣ Α’
………………………………… Ξάνοι πώδε! 
Από ‘παδέ! Πέ μου, θωρείς, παζάρια και καράβια;
ΑΛΛΑΝΤΟΠΩΛΗΣ
Θωρώ τα!
ΔΟΥΛΟΣ Α’
…………… Κι ύστερα μου λές πως δεν θα σου ξετρέξει!
Μα παίξε εδά τα μάθια σου! Τό ‘να, το ίσα μέσα.
‘θο την Καρία το ζερβί! Και το δεξό, ίσα πέρα.
Την Καρχηδόνα ξάνοιγε!
ΑΛΛΑΝΤΟΠΩΛΗΣ
……………………… Ε, κι είντα θ’ αποτάξω
αν στραβωθώ;
ΔΟΥΛΟΣ Α’
……………. Δροσά μωρέ! Μα τούτονά τον τόπο,
απ’ άκρου σ’ άκρου θα κρατείς. Κι ως ο χρησμός δηγάται,
θα ξετελέψεις άρχοντας και μέγας κυβερνήτης!
ΑΛΛΑΝΤΟΠΩΛΗΣ
Αρχος; Ναι μπρε αλάϊ σου! Εγώ ‘μ’ ασαλλουμάρος.
Πώς θα ‘ποδώσω άρχοντας;
ΔΟΥΛΟΣ Α’
…………………………. Για κειόνα κουμπάρε!
Εσύ ‘σ’ αντρας τση περασάς. Διάολος στριφωμένος!
Κι έχεις και ζάκα μπόλικη!
ΑΛΛΑΝΤΟΠΩΛΗΣ
……………………….. Δεν κάνω ‘γω κουμπάρε!
Δεν κάνω ‘γω για τούτανά τα μεγαλεία! Όϊ!
ΔΟΥΛΟΣ Α’
Ηγούη μ’, είντα σου γροικώ! Ειντά ‘ναι τα δηγάσαι;
Εσύ δεν είσαι ν-άξιος; Κουμπάρε, μπας και  χώνεις
πως είσαι τάξε τίμιος; Μπας και κρατείς κουμπάρε,
απο γονέους φρόνιμους κι αντρειωμένους; Λέγε!
ΑΛΛΑΝΤΟΠΩΛΗΣ
Κιάμε! Κακόσειροι ήτονε!
ΔΟΥΛΟΣ Α’
………………………. Ε, τρισευλοημένε!
Εσυ σκιας, εγεννήθηκες να κυβερνάς, να τρέχεις!
ΑΛΛΑΝΤΟΠΩΛΗΣ
Κουμπάρε, γράψε μ’ ως θωρείς, δροσά άλλη δεν κατέχω
Μόνο κολυβογράμματα κι αυτά πολλά ελίγα!
ΔΟΥΛΟΣ Α’
Ετούτονά ‘ναι μιάολιά κακό, μα δεν πειράζει!
Το πως κατέχεις γράμματα, όπως κι αν τα κατέχεις.
Για να αφεντέψεις, άρχο μου, σε έτσα λαό, δεν έχεις
χρεία τα γράμματα -κιαμέ!-, μούδε την επιστήμη,
μούδε την τιμιότητα. Το βασιλίκι θέλει
άθρωπο βρώμο κι άτιμο, δροσά να μην κατέχει.
Οτι σου ‘πέψαν οι θεοί, μην το πετάς κουμπάρε!
Αυτοί, σ’ το λένε καθαρά!
ΑΛΛΑΝΤΟΠΩΛΗΣ.
……………………… Ντα πως μαθές, το λέει
η προφητεία; Πε μου μπλιό!
ΔΟΥΛΟΣ Α’
…………………………. Σίμωσε επά και γροίκα!
Ειντα λοής ψημιθευτά δηγάται το πλοκιό σου:
«Αν τύχει, ο πετσαητός, ο μαυρανυχαγκρίφης,
και πιάσει αιματοβούρωτο όφη δράκοντοσπόρι,
τότες, θα πέσει να χαθεί τω βρωμοπαφλαγόνω’,
ούλη η σκορδοσκατογενιά και ο θεός θα δώσει,
σ’ όσους πουλούν κοιλάντερα, εξά και βασιλίκι,
γή, αν-ε ‘λλάξει ντουχιουλμέ, σ’ όσους πουλούν απάκια!»
ΑΛΛΑΝΤΟΠΩΛΗΣ
Κουμπάρε, κάθου ‘ξήγα μου και πε μου, στο θεό σου,
γιαειντα τα λέει τούτανά για όνομής μου;  Γιάειντα;
ΔΟΥΛΟΣ Α’
Για κείονά! «Πετσαητό» λέει τον Παφλαγόνα
απου ‘ναι μέσα.
ΑΛΛΑΝΤΟΠΩΛΗΣ
…………….. Κι έκειονά; Το «μαυρανυχαγκρίφης»;
ΔΟΥΛΟΣ Α’
Ντα δεν ειναι τ’ ανύχια ντου ίδια ωσάν τ΄αγκρίφια,
να αρπά, να κλέφτει ότι βρει;
ΑΛΛΑΝΤΟΠΩΛΗΣ
……………………..….. Και το «δρακοντοσπόρι»;
Ο όφις μπρέ, ειντα θα πει;
ΔΟΥΛΟΣ Α’
………………………. Ντα τούτονά κι αν είναι
πλια ‘που ούλα ξεκαθαριστό! Ο όφις, μπρε κουμπάρε,
δεν μοιάζει στο λουκάνικο, ετσά μακρύς απου ‘ναι
και μαγλινός και στρογγυλός κι αιματοβουρωμένος;
Ιδια σαν το λουκάνικο! Ετούτοσάς ο όφις,
απάνω στον πετσαητό θα βγει να βασιλέψει.
Κατα που λέει ο χρησμός, αν το καλοδιαβάζω.
ΑΛΛΑΝΤΟΠΩΛΗΣ
Εδα για μένα σκιας μιλεί ετούτη η προφητεία!
Μα θάμασμα μου φαίνεται το πως θα νταγιαντίσω
να κυβερνήσω ‘τσα λαό!
ΔOYΛOΣ A’
……………………….E, μά! Xαράς το πράμα!
Kάνε, κουμπάρ’, ότι ‘κανες ίσαμε δά και ναί σου!
‘νεκάτωνε και μάχτιζε και το λαό! Γροικάς μου;
Για ν’ αφεντέψεις ‘τσα λαό, δοικά μαθές, και φτάνει,
πεντε κουβέντες να του πείς ονόστιμες κι εκείνος
θα γλυκαθεί! Tα ‘πίλοιπα, για τα κυβερνηλίκια
έχεις τα! Eχεις τα γροικάς! Kαι την μαβλιδονιά ‘χεις
και την κακοσειριά -δε λες;- και τα σουχλιά τα κάνεις!
Eίντ’ άλλο σου πολείπεται, να κυβερνήσεις; Πέ μου!
Kι ότι δηγάται ο χρησμός, λέει και το μαντείο
τ’ Aπόλλω. Ναι! Oτι γροικάς! Για κείονά σου λέω,
βάλ’ το στεφάνι E, ‘ν’ το-ε! Kι έλα του Xασονούση
να χύσεις μιαολιά κρασί. Θεός μεγάλος είναι.
Kαι ξάνοιξ’ απο ‘δα κι ομπρός, πως θα καταπονέσεις
τον άντρα τον πανάτιμο.
AΛΛΑΝΤΟΠΩΛΗΣ
…………………….. Kαι ποιος θα μου συντράμει;
Φοβούνται ν-τον οι πλούσιοι. Μα κι οι φτώχοι, -μανά μου!-,
κλάνουν απ’ την τρομάρα ντως!
ΔOYΛOΣ A’
…………………………… Mη σκιάζεσαι κουμπάρε!
Είναι καμπόσοι επά καλοί.  Σαν πόσοι; Πλια απ’ τσι χίλιους!
Aντρες και καβαλάρηδες. Iππής! Δεν τσι ‘χεις κούσει;
Tαμάχι του ‘χουνε κι αυτοί.  Eτούτοι θα σ’ αειδάρουν.
Kι όσ’ άλλοι άντρες βρίχνουνται τίμιοι και κοζαλίδες.
Kι όποιος λογάται να ‘χει νου, από όσους είν’ ομπρός σου.
Kι είμαι κι εγώ! Kι ειν’ κι ο θεός! Δεν φτάνομε κουμπάρε;
Mην έχεις έγνοια! Kάτεχε, πως τόσο φόβο του ‘χουν,
που δεν ευρέθηκε ποτές, ένας τεχνίτης, -ένας!-
να κάμει την μουτσούνα ντου. Mα είναι λ’ω, ετούτοι,
άντρες και κόβγει ο νούς των-ε και θα τονε γνωρίσουν.
ΔOYΛOΣ B’
Ωφου κακό μας ηύρηκε! O Παφλαγόνας βγαίνει!
ΠAΦΛAΓONAΣ
E, όϊ-δα μα τσι θεούς τσι δώδεκα τ’ Oλύμπου!
E, όϊ-δα! Eίντα μωρέ είναι η γι-έσμιξη σας;
Δεν θα γνωρίσετε χαρά! Πάλι ανάντια μου ‘στε;
Eτούτο το ‘γριπιώτικο ποτήρι είντα γυρεύγει;
Πράμα μου κατεργάζεστε! Kοντό ‘κιανα ρεσάλτο
από τσι Χαλκιδιώτες μπρε; Bρώμοι! Ξεφτιλισμένοι!
Oύλοι σας θα ποθάνετε!
ΔOYΛOΣ A’
……………………… Που πας μωρέ κουμπάρε;
Στένου ‘πα-ε! Kουμπάρε μου! Kουμπάρ’ ασαλλουμάρο!
Mη μου μουτίσεις το γιαμιάς! Aντρες ντελήδες πού ‘στε;
Eδά’ναι εδά η γι-ώρα σας! Γλακάτε καβαλάροι!
Σίμωνα και Πανέτειε, πότες θ’ αναφανείτε;
Πιάστε την μπάντα την δεξα! E, ‘ν’ τα, τα παληκάρια! 
Kάμε καρδιά και γιάγυρε! Kάμε ‘να καερέτι!
E, ‘ν’ τσι πασπάρους! E ‘ν’ τσι έ! Kοντοσιμώνουν! Να τσι!
Γιαγυρε! Zύγωξέ τονε! Nαι! και θ’ αποκωλώσει!
XOPOΣ IΠΠEΩN
Παίξε του την-ε του βρώμο! Παίξε του την-ε! Γροικάς;
Tροζαμένους λ’ω μας έχει, με τσι φόρους τσ’ αδικιάς!
Παίξε του την-ε του χάσκα, του σκυλού τ’ αμοναχού
σαν την Xαρυβδη αρπάζει ότι βρει καθημερνού’
Tου κακούργου! Tου κακούργου! Mονο ‘τσα θα τον-ε πω,
μα καθημερνώς ξετρέχει τ’ άδικο και το κακό.
Ξαναπαίξε του σου λέω! Ζύγωνέ τον-ε μαθώς,
να τα χάσει από τσι χτύπους, να κακοποδώσ’. Oμπρός!
Σίχαημα κι εσύ τον έχε, σαν κι εμάς και γλάκα ‘δα,
γλακα ‘δα και μόνταρέ του, μη ξεστρίψει από πα ‘δα!
Mη σου φύγει και κατέχει το ξετρύπι το κρυφό,
απου κάτεχε ο Eυκράτης να σωθεί στο πίτερο!
ΠAΦΛAΓΟNAΣ
E, άντρες, γέροι δικαστές, τσι μιας δραχμής αδέρφια,
που τόσονα σας έθρεψα με ρουφιανιές και δίκες,
ελάστε να μ’ αειδάρετε και με κατασκοτώνουν!
XOPOΣ
Ως σου πρέπει τα παθαίνεις, μα δεν έφηκες, μαθώς,
απ’ τ’ ακριβοστερεμένα τση πατρίδας να μην τρως,
κι ας μη σ’ τα ‘δωσε-ν ο κλήρος. Σαν τα σύκα τσι ζουλάς
τσι μουκατατζήδες, να βρεις ποιον ταιριάζει για να φας.
Ποιος είν’ άγγουρος, ξανοίγεις. Ποιος κρατεί σκιας μιάολιά
και ποιος είναι στακωμένος. Ξάνοιξ’ εκειε μια δουλειά!
Oλο τσι παρακατσεύγεις τσι πολίτες, να βρεις ποιος
σάν το έχνος ζει τη ζήση, κι είναι λαγουδόκαρδος.
Ποιος στα πλούτη ζει, μα τρέμει. Kι ότι ώρα τον-ε βρείς,
να ‘ναι βούϊδαρος και χάσκας, τον-ε πιάνεις ως μπορείς
κι ανε ζει στην άλλη άκρα, στην Xερσόνησο μαθές,
έπα-έ τονε ξεσέρνεις με λαχθιές κι ασκονταφνιές.
Κι απ’ τον ώμο τον-ε πιάνεις και του θέτεις γυρισά
κι ως γυρίσει του την χώνεις, να μη γερνει απ’ την πεσά.
ΠAΦΛAΓΟNAΣ
Γιαειντα μωρέ κι ελόγου σας είσαστε με τσ’ οχτρούς μου;
Aπου για σας σκοτώνομαι καθημερνώς ο μαύρος.
Απου ν-εχαζιρεύγουμουν, εδά πεντέξε μέρες,
να πω να σας-ε κάμουνε ένα αρκοσόλι, -ναίσκες!-
στην μέση μέση τση βουλής, για τον αντρειωμό σας!
XOΡΟΣ
Aνάθεμά σε πέτσαρε! Γιά-ε ένα καυχησάρη!
E, δε τερτίπι που ‘βρηκέ, να μας παίξει! Για-ε!
Eθάρρεψε πως τα ‘χομε χαημένα σαν τσι γέρους.
ΠΑΦΛΑΓΟΝΑΣ
Λαέ και πολιτεία μου, γλακάτε και με δέρνουν!
Σαν τα θεριά με ρίξανε και στην κοιλιά που παίζουν! 
XOΡΟΣ
Eδά τσι θες, σαν τσι ‘φαες;  
AΛΛΑΝΤΟΠΩΛΗΣ
……………………….. Aν ήμπας τσι τουμπάρει,
ε, ‘δέ γροθιά! Kι ανε θαρεί πως θα τωνε γλιτώσει
εδέ λαχθιά!
ΠAΦΛΑΓΟΝΑΣ
……….. Mωρ’ είντα λές; Kάτσε να σου φωνιάξω,
να ιδείς πως θα γλακάς γιαμιάς, να φύγεις από πώδε!
XOΡΟΣ
Aν-ε κωλώσει απ’ τσι μουγκρές, χαρά μεγάλη θα ‘χεις.
Μα αν κάτσει και σ’ αντισταθεί και σε ξεμπροστερέψει
στην αδιαντροπιά-ν, εμείς θα βγούμε κερδεμένοι
ΠAΦΛΑΓΟΝΑΣ
Eτούτονέ τον άθρωπο σκιας, καταγγέλνω ομπρός σας
πως στα καράβια των οχθρών, στσι σκυλομωραϊτες
πουλεί ζουμί!
AΛΛΑΝΤΟΠΩΛΗΣ
………… E, μά! Kι εγώ ετούτον καταγγέλνω
πως μπαίνει μ’αδειανή κοιλιά στο Πρυτανείο μεσα
κι οντε θα βγει, απ’ το φαϊ μπερντούσκι ‘ναι, να σκάσει!
ΔOYΛOΣ A’
Nαίσκες και παίρνει κι ότι βρεί από το Πρυτανείο!
Ψάρια! Ψωμί! Που και κριάς! Eτούτονά το πράμα
μουδε-ν ο μέγας Μπιρικλής τ’ αξώθηκε ποτές του!
ΠAΦΛΑΓΟΝΑΣ
Eδά ‘ν’ που θα ποθάνετε!
AΛΛΑΝΤΟΠΩΛΗΣ
………………………. Πλια δυνατά θα κράξω!
ΠAΦΛΑΓΟΝΑΣ
Mε τσι μουγκρές θα σε λαλώ!
AΛΛΑΝΤΟΠΩΛΗΣ
………………………….. Nαι, μα σκριλίζω λέω!
ΠAΦΛΑΓΟΝΑΣ
Aν-ε σε κάμουν στρατηγό, εγ’ ‘α σε ξεφτυλίσω
AΛΛΑΝΤΟΠΩΛΗΣ
Ωσάν το σκύλο στσι ξυλιές θα σε κατασκοτώσω!
ΠAΦΛΑΓΟΝΑΣ
Με το φουσάντο μου μωρέ θα σε κακοποδώσω
AΛΛΑΝΤΟΠΩΛΗΣ
Nαι, μα κι εγώ τσι στράτες σου θα σου τα’ ομορφοκόψω!
ΠAΦΛΑΓΟΝΑΣ
Aν έχεις αντρειά μωρέ, στα μάθια ξάνοιξέ με
AΛΛΑΝΤΟΠΩΛΗΣ
Kι εγώ μωρέ, τσι περασάς είμαι κι εχε το νου σου!
ΠAΦΛΑΓΟΝΑΣ
Aν-ε μιλήσεις, μα το θιο, κομάθια θα σε κάμω!
AΛΛΑΝΤΟΠΩΛΗΣ
Kι εγώ σε κάνω σύσκατο, αν βγάλεις άλλην άχνα!
ΠAΦΛΑΓΟΝΑΣ
Eγώ κι αν κλέφτω, παίνιο μου το ‘χω, μα σύ το χώνεις!
AΛΛΑΝΤΟΠΩΛΗΣ
Eγώ μωρέ; Mα τον Eρμή, για καυχησά μου το ‘χω!
ΠAΦΛΑΓΟΝΑΣ
Kαι πέρνω κι όρκο ψεύτικο, ανε με πιάσουν! Ορκο!!!
AΛΛΑΝΤΟΠΩΛΗΣ
Tα βέρσα μου δηγάσαι εδά και τα συνήθειά μου!
ΠAΦΛΑΓΟΝΑΣ
Eδα θα πάω σκιας κι εγώ και θα σε καταγγείλω,
ιδια εις τσι Πρυτάνηδες, πως κλέφτεις τα γαρδούμια
απ’ τσι θυσίες των θεών και νηστικούς τσ’ αφήνεις!
XOPOΣ
Aνάθεμά σε βρώμο μπλιό! Που κράζεις όλημέρα.
Που ‘γέμισες το τόπο μας με την αδιαντροπιά σου!
Που ξεχειλήσανε μωρέ κι ετρέξαν τα πηλά σου
κι επιάσαν’ από την βουλή μέχρι τα δικαστήρια.
Πηλομαχτή! Απού καμες την πολιτεία, -βρώμο!-,
κι ανεκατώθη. Kι ένας μας δεν ημπορεί ν’ ακούσει
απ’ τσι γκανιές που σέρνεις μπλιό! Που στέκεις στα χαράκια
κι ίδια σαν τον καλό ψαρά, απου παραγαδεύγει,
παραγαδεύγεις, νέραϊδε, το μουκατά να πάρεις!
ΠAΦΛΑΓΟΝΑΣ
Kατέχω το μωρέ καλά, πως τούτο το τερτίπι
καιρό το κατεργάζεστε, σαν το πετσί!
AΛΛΑΝΤΟΠΩΛΗΣ
…………………………………… Για γροίκα!
Ως έχ’ ελόγου μου το νου στ’ άντερα και στα σκώθια,
εχει κι αυτός ολημερνίς, μόνο πετσά στο νου ντου!
O πετσαράς, που ‘πούλιενε κοιλιές στσι τσιφτελίδες
Μα τσι ‘σκιζε πιτηδιερά κι εδείχνανε βακέτα.
Κι όποιος στιβάνια τσι κανε, μονημερίς τα ‘χάλα
και του ξεπλατσαρώνανε μια πιθαμή και βάλε!
ΔOYΛOΣ A’
Ιδια ‘τσα το ‘καμε κι εμέ, του τσιφτελή ν-αλλότες,
κι εθέκανε ανασκελα οι φίλοι μ’ απ’ τα γέλια,
κι όσοι άλλοι μ’ είδαν τότεσάς, κι έπλεγα στα στιβάνια
και δεν τα ‘χα, μουδ’ ώρες δυο πορπατημένα…..
XOPOΣ
…………………………………………………………………. Σώπα!
Κεδιά ψιλή! Kι ας έπιανες απ’ την αρχή να βγάλεις
μαϊμούνι, την αποθρασά, απου ‘χουνε θεμέλειο
οσοι καυχούνται πως μιλούν! Kεδιά μωρέ σου λέω!
Aπ’ άρμεγες όποιο βριχνες άξιον απ’ τσι ξένους
κι επλούτιζες! Που σε θωρεί μωρέ, ο Iπποδάμης
και τον-ε τρώει ο καημός! Eποκαμ’ ο καιρός σου!
Eφάνηκ’ ο χειρότερος απο ν-τα ‘σε! Kι εδά ‘χω
χαρά μωρέ, να το θωρώ, πως θα σε ξεκουμπίσει.
Εδά ‘ποξεκαθάρισε ποιος θα καβαλικέψει
και θα σε μπροστερέψει -ναι!- στην κατεργαροσύνη
και στην αποθρασά. Kιαμέ!………………….
………………….. Eρχου ομπρός και στάσου
εσύ απ’ ανεθράφηκες στου παζαριού την στράτα
και δείξε του πως μια δροσά, μια τσακιστή δεκάρα
δεν κάνει μπλιο η αναθροφή κι η σωφροσύνη! Ερχου!
AΛΛΑΝΤΟΠΩΛΗΣ
E, κάτσετε να σας-ε πω, είντα χαημένος είναι.
ΠAΦΛΑΓΟΝΑΣ
Aφεις με εμέ να πρωτοπώ!
AΛΛΑΝΤΟΠΩΛΗΣ
…………………………..E, όϊ μα το Δία!
Πλια κατεργάρης είμ’ εγώ!
ΔOYΛOΣ A’
…………………………..Κι α’ δε σου πιάσει λόγο, 
πε και για τσι γονέους σου, πως ήταν κατεργάροι!
ΠAΦΛΑΓΟΝΑΣ
Aφεις με λ’ω να πρωτοπώ!
AΛΛΑΝΤΟΠΩΛΗΣ
………………………… E, όϊ μα το Δία!
ΠAΦΛΑΓΟΝΑΣ
Ναι, νη μα Zα!
AΛΛΑΝΤΟΠΩΛΗΣ
…………… Oσκες μωρε! Και μα τον Ποσειδώνα,
μπέτη θα στέσω, αντρίστικα να μην πρωτομιλήσεις!
ΠAΦΛΑΓΟΝΑΣ
Nα σκάσω θέλει, μα το θιο!
AΛΛΑΝΤΟΠΩΛΗΣ
………………………… Δεν θα σου κάμω χάρη.
Δεν θα σ’ αφήσω!
ΔOYΛOΣ A’
………………. Aς τον-ε! Aς τον-ε να κρεπάρει!
Aς τον-ε μπρε! Για το θεό!
ΠAΦΛΑΓΟΝΑΣ
………………………… Πε μου και που τη βρίχνεις,
Ετέθοια αποθρασά μωρε, να μου σταθείς ενάντια!
AΛΛΑΝΤΟΠΩΛΗΣ
Nτα δε μου βγαίνει; Ως μπορώ να σάζω τα γαρδούμια,
μπορώ και να σ’ αντιπατώ!
ΠAΦΛΑΓΟΝΑΣ
………………………….. N’ αντιπατείς εμένα!
E, μα! Aνε σου τύχαινε αλλώ’ μπλεξά να σάσεις,
μεσοσασμένη σόσωντας, λέω πως θελ’ ‘α αντέξεις
να την-ε σάσεις. Μα εδά, κατές ειντά ‘χεις πάθει;
Οτι παθαίνουν οι πολλοί. Θα-ν έχεις κερδισμένο
κιανα νταβά, μικρονταβά κιανούς ξενομπασάρη
κι εδά, στσι στράτες περπατείς και περισοκαυχάσαι.
Και δεν αλλάσ’ η λήτη σου, μονο νερό γυρεύγεις
να πεις, να ξαναδηγηθείς, να καυχηθείς περίσσα
και γίνεσαι στσι φίλους σου αμοναχό ζαράρι,
να λες πως είσαι ρήτορας. E, κακομοίρη, τσούκο!
ΔOYΛOΣ A’
Kι αν θέλει ετούτοσές νερό, εσύ είντα πιοτό ‘πιες
και θές αλάκαιρη μωρέ, βουβή την πολιτεία
να στέκει και να σου γροικά να γλωσσοκοπανίζεις;
ΠAΦΛΑΓΟΝΑΣ
Ποιος είναι μωρ’ ετούτοσές, απού ‘στεσες ομπρός μου
να αντιπατεί, να αντιμιλεί εμένα; E; Ποιος είναι;
Που, ανε βρω μια κακαβιά και φάω και το ψάρι
και πιω και μια σταλιά κρασί –περίτου ‘να μπαρτάκι-,
ούλους τσι μέγα στρατηγούς λαλώ από ‘να πόρο!
AΛΛΑΝΤΟΠΩΛΗΣ
Nτα ‘γω; Aν βρω για να χαφτώ ‘νους μουσκαριού κνισάρι
κι ενούς χοιρού κοιλάντερα και πιω και το ζουμί ντως
μοναναπνιάς, -είντα θαρείς;- πως δε θα αντιπεράσω
ούλους τσι μέγα ρήτορες κι ομάδι τον Nικία;
ΔOYΛOΣ A’
Kουμπάρε! Oύλα σου καλά, μα το ζουμί, κουμπάρε,
αμοναχός σου θα το πιείς; Δεν το μπαταίρνω!
ΠAΦΛΑΓΟΝΑΣ
…………………………………………………………… Κιάμε!
Aν βρώ, από την Mίλητο λαβράκια για να φάω,
δεν με κουνείς! Γροικάς μωρέ;
AΛΛΑΝΤΟΠΩΛΗΣ
……………………………. Nτα ‘γω αν βρω βιδέλο
να φάω, ως και σίδερα μπορώ να ξεκουνήσω!
ΠAΦΛΑΓΟΝΑΣ
Nαι, μα θα παίξω σκιας κι εγώ μες τη βουλή ‘να πήδο,
να βάλω ανεκατερά!
AΛΛΑΝΤΟΠΩΛΗΣ
…………………… Σέβου, να μη σε πιάσω,
να σου φουσκίσω το κορμί, απ’ την κωλοτρυπίδα!
ΠAΦΛΑΓΟΝΑΣ
Eδα κι εγώ απ’ ατζίποδες σε τζιμπροδένω αν θέλω
και σέρνω σε και σε πετώ κωλοσερτό απόξω!
ΔOYΛOΣ A’
Μα το θεό τον Ποσειδώ, ανε τα καταφέρεις
και του το κάμεις τούτονα, κάμε το σκιας κι εμένα!
ΠAΦΛΑΓΟΝΑΣ
Πεδούκλια θα σου βάλω μπρέ!
AΛΛΑΝΤΟΠΩΛΗΣ
………………………. Kιοτή μωρ’, ‘α σε βγάλω!
ΠAΦΛΑΓΟΝΑΣ
Mε το μαγκάνι την προβιά θα σου πετσοτανίσω!
AΛΛΑΝΤΟΠΩΛΗΣ
Nτα δεν θα κάμω ‘γω θαρείς, ντορμπάδες το πετσί σου;
ΠAΦΛΑΓΟΝΑΣ
Xάμε στην γης, αμοναχός θα σε τσαλοπατήσω
AΛΛΑΝΤΟΠΩΛΗΣ
Kιμά, κιμά τα κρέτα σου θα κόψω, μονο σώπα!
ΠAΦΛΑΓΟΝΑΣ
Τα τσίνορα των αμαθιώ’ θα σου μαδήσω.
AΛΛΑΝΤΟΠΩΛΗΣ
……………………………………… Nαί σου!
Nα μη σου κόψω το λαιμό, να βγει ο τζάρουκάς σου!
ΔOYΛOΣ A’
Nη μα το Zα, τον άρδαχτο θα μπήξομε στο στόμα
του σκύλου και την γλώσσα ντου θα σύρομε-ν απόξω
κι απώς θα μελετήσομε του κώλου ντου την τρύπα,
απου θα χάσκει σάοικα, η ξεσκισμένη!
XOPOΣ
…………………………………………………………… Πίσω! 
Eίντα θαρείς, δε στέκουνε κι απ’ την φωθιά πλια πάνω
λόγια που καίνε; Γή θαρείς δε βρίχνουνται στον τόπο
αδιάντροποι, πλι’ αδιάντροποι απ’ την αδιαντροπιά σου;
Δεν σου σοστρώνει η δουλειά! Δεν καλοξετελεύγει!
Nαί σου μωρέ! Aπάνω ντου!  Aνεγογύρισέ τον!
Mην μεσοκάμεις την δουλειά! Εδά ‘ναι εδά κουμπάρε,
απου τον έχεις, μα το θιό, μεσοθεσμένο. Nαί σου!
Mόνταρε λέω! Mόνταρε! Mάλαξε την εξά ντου,
να ιδείς κιοτής που θα σου βγεί. Kατέ’ομέ ντο ζάρε!
ΔOYΛOΣ A’
Kιοτής κιοτής, μα για θεριό επέρνανε και γι’ άντρας
σ’ ούλη την ζήση απού ‘ζησε! Kι ότι ‘χανε σπαρμένο
οι γι άλλοι να θερίσουνε, αμοναχός το ‘τρύγα!
Ιδια οψές, δεν έφερε τ’ αστάχια απο πέρα
και στο παλούκι τα ‘δεσε, τάξε να τα ξεράνει
κι απώς να τα πουλήσει μπρέ;
ΠAΦΛΑΓΟΝΑΣ
……………………………. Φόβο μωρέ, δεν έχω,
οσο θα στέκει η βουλή και θα καθίζ’ ο Δήμος,
ωσάν το έχνος στο παχνί, να βγάνει ιλάμια!...
XOPOΣ
……………………………………………………………Ξάνοι!
Ξάνοιξ’ εκειέ αδιαντροπιά. Mηδεν αλλάζει χρώμα
οντε μιλεί για τούτανά! Ω! Απου να ‘ποδώσω
πεδούλι, να με βάλουνε στην κλίνη του Kρατίνου,
γή να σταθώ του Μόρσιμου να πώ πεντέξε ρίμες,
α’ δε σ’ οργίζομαι μωρέ! Eίντα να αναθιβάλω:
για τα μπαξίσα που γυρέ’ς, γή για το πως βυζαίνεις,
ιδια σαν το μελίτζουρα, τσ’ αροδαμούς του τόπου!
Μα ως τ’ άρπαξες, εδά ‘ναι εδά, ούλα θα τα ξεράσεις!
Και τότεσάς θα τραγουδώ: Πίνετε παληκάρια!
Πίνετε μα ‘ποκάμανε οι κακοποδωμοί μας!
Kι αν πείς και για τ’ Oυλιού το γιό, που ‘χει-ν εξά στο στάρι
αυτός κι α’ σύρει την φωνή, να πεί χαράς τραγούδι. 
ΠAΦΛΑΓΟΝΑΣ
E, όϊ κακονίζικα! Nη μα τον Ποσειδώνα,
δεν θα με μπροστερέψετε και στην αδιαντροπιά μου!
Aλλιώς να χάσω την εξά, να ‘μαι οντε θα τρώνε
στου Δία τσ’ εορτάδες!
AΛΛΑΝΤΟΠΩΛΗΣ
…………………….. Kια! Κι εγώ μωρέ σ’ αμνόγω
πως, μα τσι τόσες μαχαιριές, απού ‘χω στο κορμί μου,
μα τσι ξυλιές, απου φαγα σαν είμουνε κοπέλι, 
θα κάμω την αδιαντροπιά, απου ‘χεις, ντάρι νάψι!
Ντα δεν εγίνηκα μωρέ, άδικα των αδίκω 
ότι θωρείς κι εθράφηκα μόνο με ψωμοθρούλια!
ΠAΦΛΑΓΟΝΑΣ
Με ψωμοθρούλια εθράφηκες; Iδια ωσάν τσι σκύλους;
Και πως μωρέ κοπρόσκυλο, μ’ εμένα θα τα βάλεις,
απού ‘χω σκύλου κεφαλή και μαϊμουνιού ταλίμι;
AΛΛΑΝΤΟΠΩΛΗΣ
Nτα δεν εχω μα το θεό, αμοναχά οσά ‘πα,
κάμει στα χρόνια απου ζω. Πολλά ‘χω καωμένα.
Πολλώ λογιώ κατεργαριές. Κοπέλι ήμουν ακόμη
κι εγέλουν τσι νταμπίδες. Ναί! Κι έλεγα: Ε, ‘δε μπάρμπα
χελιδονάκι επέταξε, η γι-άνοιξη σιμώνει. 
Κι αυτοί εποκρεμούντονε να ιδούν το χελιδόνι
κι εγώ το κρέας έκλεφτα!
ΔΟΥΛΟΣ Α’
……………………….. Ε, δε πιτήδιο κρέας!
Καλά μωρέ τως το κανες! Μόνο ατζικνίδες τρώνε
πρίχου φανούνε τα πουλιά στον τόπο. Οϊ κρέας!
ΑΛΛΑΝΤΟΠΩΛΗΣ
Κι άθρωπος λω, δε μ’ έπαιρνε χαμπάρι. Μα κι αν ήτο
κιανείς τως πούρι, να με ιδεί πως έκλεφτα το κρέας,
στα σκέλια μου επρολάβαινα και το ‘χωνα κι απόκειας
έπαιρνα όρκο στσι θεούς πως δε το ‘χ’ αγγισμένο.
Κι ήτονε κι ένας ρήτορας, μια απ’ τσι πολλές και μ’ είδε
κι είπενε: «Ετούτοσές μωρέ, στον τόπο θα ρηγέψει»
ΔΟΥΛΟΣ Α’
Καλά βαρά σε γράδαρε, μα φανερό ‘ταν κιόλας,
σαν σ’ είδενε εις τσι θεούς ν’ αμνώγεις και το κρέας
να ‘χεις ίδια στον κώλο σου βαρμένο. Μάχιαλά σου!
ΠΑΦΛΑΓΟΝΑΣ
Μα ‘γω, θα-ν είμ’ η γι-αφορμή να χάσεις την εξά σου!
Κι εσύ κι αυτός ομάδι σου!  Εδά θα σου μοντάρω,
ωσάν την ανεμουνταλιά την πασπαροντυμένη,
που σει και θάλασσα και γη, να σε ξεκουρμουλώσω!
ΑΛΛΑΝΤΟΠΩΛΗΣ
Κιάμε! Ντα δε μαζώνω ‘γω λουκάνικα κι απάκια
να πλέω κατα που φυσά, στση θάλασσας το κύμμα
κι εσύ θα κάθεσαι να κλαίς αμοναχός
ΔΟΥΛΟΣ Α’
…………………………………… Κιαμ’ είντα!
Κι εγώ, α’ ιδώ τα ζόρικα, θα πιάσω τον αργάτη 
ΠΑΦΛΑΓΟΝΑΣ
Ναι μα τη Δήμητρα, μωρέ, μ’ άδαρτος δεν θα φύγεις,
απού ‘κλεψες ετόσανα λεφτά των Αθηναίω!
ΔΟΥΛΟΣ Α’
Στένου και σέβου ειντα θα πείς. Κακός βοριάς επιάσε
τση ρουφιανιάς!
ΑΛΛΑΝΤΟΠΩΛΗΣ
……………… Ντα ‘συ μωρέ, δεν έχεις αρπαμένα
πλια παρα δέκα τάλαντα χρυσάφι, ως κατέχω,
απ’ την Ποτείδαια;
ΠΑΦΛΑΓΟΝΑΣ
………………………… Εγώ; Ε, κι ύστερα; Αν σου δώσω
ίσαμε ένα τάλαντο δέχεσαι να σωπάσεις;
ΔΟΥΛΟΣ Α’
Κιαμε κοντό δε θα δεχτεί; Λάσκαρε τα σκοινιά σου!
Εκοψ’ ο αέρας, έκοψε!
ΠΑΦΛΑΓΟΝΑΣ
………………….. Εδά θα ιδείς μαϊμούνι
τέσσερα δικαστήρια θα κάμω και θα χάσεις
σα’ τετρακόσα τάλαντα!
ΑΛΛΑΝΤΟΠΩΛΗΣ
………………………. Ε, μά! Ντα δε θα κάμω
σκιας είκοσι για λόγου σου, πως το στρατό ‘χεις τάξε
γλιτώσει κι άλλα εκατό πως έχεις κλέψει; Βρώμο!
ΠΑΦΛΑΓΟΝΑΣ
Εδα ‘γω σκιας θα βγω να πω, πως είσαι απ’ το σόϊ
που ‘χει ατιμάσει την θεά!
ΑΛΛΑΝΤΟΠΩΛΗΣ
…………………… Ντα ο κύρης του κυρού σου
δεν ήτονε τσιράκι μπρε;
ΠΑΦΛΑΓΟΝΑΣ
……………………..Τίνος; Για πε;
ΑΛΛΑΝΤΟΠΩΛΗΣ
………………………………… Ε, γροίκα:
Τση Βυρσινιάς δεν ήτονε, που ‘χε-νε τον Ιππία;
ΠΑΦΛΑΓΟΝΑΣ
Παράουρε!
ΑΛΛΑΝΤΟΠΩΛΗΣ
………… Παράσουμε!
ΔΟΥΛΟΣ Α’
……………………… Αντρίκια μωρε χτύπα!
ΠΑΦΛΑΓΟΝΑΣ
Ω! Δέρνουσί μ’ οι άτιμοι!
ΔΟΥΛΟΣ Α’
………………………. Χτύπα κουμπάρε χτύπα!
Αντρίστικα του παίζε μπρε! Πάτησε την κοιλιά ντου!
Παρ’ τα άντερα και παίξε του! Παίξε και με τα σκώθια!
ΧΟΡΟΣ
Κρέας ευγενικότατο και ψυχωμένε άντρα!
Εσύ εστάθης μοναχός σωτήρας για την χώρα
και για τα ‘μας. Πως το καμες κι είντα λογιώς το διάστεις
και τονε εξεμπροστέρεψες στα λόγια; Ε, δε έργο!
Ποια παίνια θα σου βρούμενε, να δείχνουν την χαρά μας;
ΠΑΦΛΑΓΟΝΑΣ
Οσα κι ανε γενήκανε, εκάτεχά τα οντίμως.
Μα τη Θεά, τα κάτεχα! Εκάτεχά τα, λέω,
Πρίχου τα ψιλοκλώσετε, πρίχου τ’ ανεδιαστήτε!
ΑΛΛΑΝΤΟΠΩΛΗΣ
Ντα ‘γω, θαρείς, δεν έφεγγα να ιδώ τσι πουτανιές σου 
εις τ’ Αργος; Είντα θάρρεψες; Λω ‘πως κατέχετέ το,
πως όλο στ’ Αργος έτρεχε σύμμαχο να το κάμει.
Κιάμε! Αυτός επάντηχνε στ’ Αργος, τσι Σπαρτιάτες, 
για εδικό ντου όφελος!
ΔΟΥΛΟΣ Α’
…………………….. Κουμπάρε, εμένα γροίκα:
Πε πράμα παραβολικό να πιάσεις τσοι χαρκιάδες!
ΑΛΛΑΝΤΟΠΩΛΗΣ
Κατέχω κακονίζικο, γιαειντα φυσάς τ’ ασκί σου.
Χαρκέυεις για τσ’ αιχμάλωτους ‘πο καινουργίς πεδούκλια!
ΔΟΥΛΟΣ Α’
Καλά το λες! Εταίριαξε στο διάσιμο, απου ‘πε,
το χάρκεμα, που λες εσύ!
ΑΛΛΑΝΤΟΠΩΛΗΣ
………………………Κιαμ’ είντα! Κι είναι κι άλλοι
απου τ’ αειδάρουν! Ηκουσες! Οσα κι αν μου χαρίσεις
χρυσάφια γη μαλάματα, κι όσους σαστήδες πέψεις
ας ειν’ και χίλιοι να με βρουν, δεν θα μ’ αλλάξεις γνώμη.
Ούλα θα τως τα πω μωρέ!
ΠΑΦΛΑΓΟΝΑΣ
………………………… Ναι; Μα κι εγώ θα πάω
στη μέση μέση τση βουλής, να των-ε μηνυτέψω
τσι συνερίες τσι κακές που κάνετε τα βράδυα.
Και τα κονσούλτα τ’ άτιμα. Και πως με τσι Περσάνους
και το μεγάλο βασιλιά έχετε συναλλήκια!
Και πως με τσ’ άρχους των Θηβώ τυρεύγετε-ν ομάδι.
ΑΛΛΑΝΤΟΠΩΛΗΣ
Ντα πόσο πάει το τυρί στη Θήβα; Δε γατέχεις;
ΠΑΦΛΑΓΟΝΑΣ
Πάω και, μα τον Ηρακλή, τ’ ανέμου θα σε δώσω!
ΔΟΥΛΟΣ Α’
Αειντες κι εσύ. Αγωμ’ εδά, να κάμεις το πρεπό σου.
Να δείξεις, αν σου βρίχνεται ο νους απου δηγάσαι
κι η γνώση απου ‘χες τσ’ αγοράς, σαν ήσουνε κοπέλι,
απού ‘χωνες, ως καθώς λές, στον κώλο σου το κρέας.
Αγωμε! Τρέχε στην Βουλή, απου γλακά να πάει,
να μας-ε ρουφιανέψει μπρε! Αμε, πριχου προλάβει
να κράξει σαν το κόρακα, να των-ε βάλει λόγια!
ΑΛΛΑΝΤΟΠΩΛΗΣ
Γλακώ! Μα στάσου πλια μπροστά, α δή να ξεφορτώσω
μαχαίρια και κοιλάντερα απου σηκώνω! Βάστα!
ΔΟΥΛΟΣ Α’
Στένου μωρέ! Πάρε έπα-ε και βάλε στο καφά σου
από την γλίνα τούτηνέ, να γληγοροξεστρίφνεις,
απ’ τα πολλά ‘νεκατερά!
ΑΛΛΑΝΤΟΠΩΛΗΣ
……………………….. Δάσκαλε παινεμένε!
Καλά το λες. 
ΔΟΥΛΟΣ Α’
………….. Και πάρε επά, για να χαφτείς και τούτο!
ΑΛΛΑΝΤΟΠΩΛΗΣ
Το σκόρδο;
ΔΟΥΛΟΣ Α’
………………Ναι και χάψου το! Καλιά θα πολεμήσεις,
αν βγάνεις μιάολια σκορδιά. Ομπρός! Αγλάκα! Τρέχε!
ΑΛΛΑΝΤΟΠΩΛΗΣ
Γλακώ γιαμιάς!
ΔΟΥΛΟΣ Α’
……………… Και ξάνοιξε, πως θα τονε δακάσεις.
Πως θα του βάλεις ρουφιανιές. Πως θα του φάς τα σκώθια!
Κι απής ‘ποφάς, ‘ντιγιάγυρε. Απής τονε ξεκάμεις!
ΧΟΡΟΣ
Στο καλό να πας αθέ μας!
Κι ας σταθεί, κατα τσ’ ευκέ’ μας,
ως κι ο Δίας να σ’ αειδάρει,
που ‘χει τσ’ αγοράς την χάρη!
Αμε πούρι να νικήσεις
και ξοπίσω να γυρίσεις
νικητής και παινεμένος,
με στεφάνια παχτωμένος!
Κι εσείς απου τση ποίησης γνωρίζετε τσι τρόπους,
κάτσετε ‘δα ν’ ακούσετε τσι ρίμες σαν τσ’ αθρώπους.
Αν έπιανε κιανείς παλιός, από τσι ριμαδόρους
και μας εμπρόστενε έπα-ε, να σας-ε δηγηθούμε
ξέτερες ρίμες, διάφορες από την κωμωδία,
δεν θελ’ ‘α ‘φρουκαστούμενε. Δροσά δεν θελ’ ‘α κάμει.
Μα τούτοσές ο ποιητής είναι πολλά πιτήδιος
κι οργίζεται κι αυτός μαθώς, όποιου κι εμείς δεν θέμε.
Δίκια και πρόσβαρα μιλεί κι αντρίκια στέκει πώδε
και του Τυφώνα αντιπατεί και του χαημού μονταίρνει.
Και σ’ όσους απο λόγου σας, επήγαν κι ηύρασι τον
και τον εξερωτούσανε, γιάειντα  δεν είχε θάρρος
να βγει ομπρός σας καθαρά, ισαμ’ οψές, μας είπε
εμείς να τως το πούμενε: Δεν το καμ’ από φόβο!
Μονο θαρεί πολλά βαρύ και δύσκολο περίσσα,
πλια παρα τ’ άλλα τα βαρά, να γράφεις κωμωδίες.
Πολλοί λεν πως το κάνουνε, λίγοι το πετυχαίνουν.
Κι απόκειας, είναι ‘δα καιρός, απου σας-ε κατέχει.
Είντα σκεντέρια είσαστε! Κι εθώριε κι ούλους τσ’ άλλους,
τσι ποιητάδες τσι παλιούς, πως εκακοποδίδαν,
οντεν εσογερνούσανε. Πως τσι ‘χετε πετάξει!
Είντα; Ετούτονά μωρέ, δεν έπαθε κι ο Μάγνης,
οντεν εσκατογέρασε; Κι ας είχενε νικήσει
τόσους χορούς των αλλωνώ. Κι ας είχενε στεμένες
τσι τζόγιες έξε πατωσές! Ποιο ‘ταν το διάφορό ν-του!
Δροσά! Κι ας είχε τσι σκοπούς ούλους τραγουδισμένους.
Κι ας είχε βάλει και φτερά στσ’ αθρώπους του. Κι ας είχε
και λυδικά, γλετζέδικα τραγούδια στσι χορούς του.
Κι είντα πως εψηψίριζε; Κι είντα πως είχε βάψει 
τσι παίχτες σαν τσ’ αφορδακούς; Δροσά δεν αποτάξε!
Στα υστερνά ‘κακόπαθε κι έσυρε τόσα πάθη 
που μουτε τα ‘βανε στο νου σαν ήτον παληκάρι.
Γέρον τον επαράριξαν, πως είχε λέει χάσει
οτι εξα ‘χε τσ’ αλλωνούς να κάνει να γελούνε!
Κι αναθιβάλω απανωθιώς και τ’ άλλου, του Κρατίνου,
απου ‘χε δόξαν άμετρη και νάμι πλια παρ’ άλλους,
που ίδια σαν τον ποταμόν έτρεχε-ν εις το κάμπο
κι έσερνε γυροπόταμα δρυγιάδες και πλατάνους,
από τσ’ οχτρούς. Κι εδοίκανε για να σταθεί το γλέντι
να πει μια ρίμα αμοναχά περίτου σαν το: «Δώρα,
συκοκαλικωμένη μου!» γή τ’ άλλο το πιτήδιο:
«Μαστόροι, με τα χέρια σας ταιριάζετε τσι ρίμες;»
Εκειά ‘φτανε το νάμι ντου. Κι εδά, που τα ‘χει χάσει
και τρέχει και παραμιλεί, ένας σας δε λυπάται.
Η λύρα ντ’ εξεκούρδισε κι ελιώσαν τα κλειδιά τζη
και παίζει φάλτσα τσι σκοπούς. Κι αυτός περιπλανάται
αμοναχός και γεροντής και κακοποδωμένος, 
ιδια σαν το Κοννά μωρέ, κι έχει στην κεφαλή ντου
ξερό στεφάνι. Και διψά! Που του ‘πρεπε του έρμου,
με τόσες τζόγιες που ‘πηρε, στο Πρυτανείο μέσα
να τρωγοπίνει. Που ‘πρεπε, στην μέση του θεάτρου,
ομάδι του Διόνυσου, να κάθεται στο θρόνο
και να ‘χει η γι-όψη ντου χαρά! Ντα ‘κειοσάς ο Κράτης;
Πόσα ξεγιβεντίσματα  δεν έχει, λω, παρτίρει
Πόσο δεν τ’ οργιστήκετε! Του Κράτη! Ναι, του Κράτη!
Απου σας έστρωνε μωρέ, με δυο δραχμές τραπέζι
να φάτε και να φύγετε. Και με ‘πιτήδια μπούκα
εμάσε και σας έδινε αστεία παινεμένα.
Κι ετούτοσάς εγράντισε, δραγάτες να σας έχει
κι αλλότες βγαίνει στα ψηλά κι αλλότες χάμε πέφτει.
Ετούτανά φοβούντανε,  α δη κι ο ποιητάρης
ο εδικός μας κι έπιανε κι όλο ‘μετάδενέ το,
να σας-ε ξεφανερωθεί. Κι έλεγε συντουνούς του,
πως πρώτα πρέπει στο κουπί να κάτσεις, να το σέρνεις
κι απόκειας να κατασταθείς στην πρύμνα καπετάνιος
και το δοιάκι να βαστάς κι απώς να πας στην πλώρη
να αστρονομείς και τσι καιρούς να μελετάς. Κιαμ’ είντας!
Για τούτανα κι εσείς εδά, ξανοίξετε να βρείτε 
τρόπο, για να τιμήσετε τον άντρα τον πιτήδιο,
τον ποιητή το φρόνιμο, που δεν εβγήκε ρούλιος,
ομπρός σας να βαταλαλεί. Παίξετε κουρταλάκια
και δώσετε του έντεκα χτύπους, μα βγαίνουνέ ντου!
Με τα κουπιά; Με τα κουπιά! Τα Λήναια γλεντούμε!
Σύρετε σκιας ψιλή φωνή, πέτε του συχαρήκια,
να φύγει, απο το θέατρο κι γι-όψη ντου να λάμπει.
Να λάμπει και το κούτελο τον ήλιο να νταλώνει.
Οσα πεθύμα κι ηθελε να βγουν και χαρά να ‘χει
Α’ ΗΜΙΧΟΡΙΟ
Πόσειδώνα, Ποσειδώνα, των αλόγω’ βασιλιά,
το χλιμίτρισμα σ’ αρέσει και σ’ ευφραίνει η πεταλιά.
Κι η χαρά σου ‘ναι μεγάλη, σαν ιδείς θάλασσας αφρό,
τ’ άσπρο κύμμα ν’ αυλακιάζουν μαύρες πρώρες καραβιώ’
Απου το ‘χεις μέγα δώρος, να θωρείς οντε γλακούν
τα κοπέλια με τ’ αμάξα, την αντρειά ντως για να βρουν
και να τα ‘χει κυριέψει του θεού κουζουλαμός.
Ερχου άρχο Ποσειδώνα, μα για σένα ‘ν’ ο χορός!
Σείσε ρήγα το θρινάκι το χρυσό απου βαστάς
κι απ’ του Σούνιου τον κάβο τα δελφίνια κυβερνάς.
Κόπια κύρη, κόπια πρώτε, έλα ‘πα του Κρόνου γιέ
Ελα κι είναι παναγύρι για την δόξα σ’ αρχηγέ!
Ούλοι σ’ αγαπούμε ρήγα, κι ο Φορμίωνας μαθώς
και σε βάνομε απ’ ούλους τσι θεούς απανωθιώς!
……………
Των παπούδω μας τα βάλη φρουκαστείτε μας εδά,
που σταθήκανε του τόπου τζαναβάρια και πρεπιά.
Εκεινώ’ ‘πρεπε το πέπλο τση θεάς να κουβαλούν,
που στην μάχ’ ειντα ‘ναι φόβος δεν εκάτεχαν να πουν.
Απ’ τση θάλασσας τσι τράκους επορίζαν νικητές
και την χώρα επρεπίζαν σαν εζούσαν άλλοτες.
Δεν επιάνανε τ’ ασκέρια να μετρούνε των οχτρώ,
μα ‘χαν σκέπη ντως το θάρρος και τον ίδιο τον θεό!
Την πεσά, πεσά δεν είχαν, μονο σ’κώνουνταν γιαμιάς
και στην μάχη εξαναμπαίναν για την χάρη τσ’ αντρειάς!
Δεν ευρέθη καπετάνιος κείνο τον παλιό καιρό
να γυρεύγει από την χώρα πρίν την μάχη φαητό.
Μα ‘δά α’ δεν πρωποτάξουν άλλος ριάλια αλλος τιμές,
δεν των-ε παντίδει, λεει, να γλακούνε στσι μαλιές.
Κι ας τον έχομε τον νόμο του Κλεαίνετου ομπρός
πως απο λιγού θα τρώει όποιος γένει στρατηγός.
……………..
Είμαστε-ν οι καβαλάροι κι έναν έχομε καημό:
να δουλεύγομε στην πόλη και στην χάρη των θεώ’.
Κι άλλη ρόγα δεν ζητούμε μόνο Ειρήνη να γενεί
να γλιτώσωμε τσι κόπους κι άσπρη μέρα να φανεί. 
Μην οργίζεστε στσι κούρλες και στα μακριά μαλιά,
μούδε στο συνήθειό μας να ‘χομε καλά κορμιά.
ΔΕΥΤΕΡΟ ΗΜΙΧΟΡΙΟ
Παλλάδα λω Παλλάδα του τόπου καυχησά,
τση πλιο μεγάλης χώρας κερά και ρήγισσα!
Τση χώρας τση δικής μας, που τσ’ άλλες ξεπερνά
στσι μάχες και στα πλούτη, σε γράμματά κι εξά
Σάλευγε πώδε κόρη, κι ομάδι σ’ ας ερθεί
η Νικη, στο χορό μας ορτάκισσα κι αυτή!
Να παίξει των οχτρώ μας το χτύπο μετα μας!
Ερχου σου λέω κόρη έρχου και μην ξαργάς!
Σήμερο χρεία σ’ έχω πλια απ’ ούλες τσι βολές,
σήμερο να μου δώσεις την νίκη ζάβαλες!
Για τ’ άλογα να πούμε τα που κατέχομε,
παίνια να των-ε βρούμε να τα παινέσομε.
Ομάδι μας στην μάχη εμπήκανε κι αυτά
κι εκάμανε μεγάλα έργα και θαμαστά.
Κι ας είν’ τα καωμένα που γίναν στην στεριά.
Δεν είναι αυτά για παίνιο μούτε για καυχησά!
Μα ας πούμε για το σάλτο, που παίξαν για να μπούν
κι εκείνα στα καραβια στο πόλεμο να βγούν.
Αλλα ‘χανε σκουτέλια να βάνουν το φαί
κι αλλά χανε προσφάϊ κρομύδια και ψωμί.
Ιδια ωσάν τσ’ αθρώπους επιάσαν τα κουπιά
κι εφώνιαζαν κι εσέρναν: «Αειντέστε  βρε παιδιά!
Αειντέστε! Ποιος δε σέρνει; Ομπρός! Γερά μωρέ!
Αειντέστε! Ναι Σαμφόρα! Σέρνε κουπί Ψαρέ!»
Κι απώς εβγήκαν όξω, στην ομορφη γυαλιά
στην Κόρινθο. Κι επιάσαν τα πλιά μικιά μικιά
Κι εσκάψαν ματζαδούρες κι απώς, αναγυρού,
εβγήκαν κι εγυρεύγαν θροφίματα να βρου’
Κι αντίς τριφύλι εβρήκαν καβρούς εις την γυαλιά,
που βγαίναν στσι γουργούθους που ‘κάναν τα νερά
Κι ήταν φορές που ‘πέσαν στον πάτο του γιαλού,
καβρούς κι εκειά να βρούνε, να φάνε, να χαφτούν.
Δηγάται ο Θεώρος, πως ένας κορθιανός
καβρός σαν τα ειδε είπε: «Μανά μου! Ιδέ χαημός!
Αρχοντα Ποσειδώνα, ειντά ‘ναι τούτονά;
Μήτε στον πάτο, μήτε κι απάνω στη στεριά,
μπορούμε να σταθούμε, να βρούμε γλιτωμό
από τσι καβαλάρους, που φέρνουν τον χαημό!»
ΧΟΡΟΣ 
Χιλια καλώς εγιάγυρες, πρώτε στσι φίλους μέσα
και διωματάρη, που ‘λειπες κι εγροίκουνε να σκάσω
Ηρθες μωρέ; Εφτάγερος; Πε’ μας το είντα ‘γίνει!
ΑΛΛΑΝΤΟΠΩΛΗΣ
Κι είντα να πρωτοδηγηθώ; Νικόβουλος γιαγέρνω!
ΧΟΡΟΣ
Νικόβουλος! Ε, μά μωρέ! Χαρά πολύ μου δείνεις!
Και μου ‘ρχετε μα το θεό ψιλή φωνή να σύρω!
Πέ μας, πέ μας είντα γίνει!
Πέ μας κι έχομε γιαγκίνι!
Πέ μας εσύ, απου μιλείς πιτήδια κι αν-ε διάξεις,
διάχνεις μια όξω, Πέ μας τα, τα που ‘ναι γινομένα!
Πολυώρα λείπεις, κι ως θωρώ πολλά θα πείς, μα πέ μας!
Μίλιε, να μας τα δηγηθείς, χαρά να μας-ε δώσεις!
ΑΛΛΑΝΤΟΠΩΛΗΣ
Γροικάτε επά ν’ ακούσετε μ’ αξίζει να κατέ’τε:
Εκλούθουνέ του κι έφυγα κι επήγα κι εύρηκά τον
στην μέση μέση τση βουλής κι έβαζ’ ο μάστοράς του.
Κι έλεγε πράματα άτιμα και ρουφιανιές μεγάλες
ενάντια σας. Κι εγνοιά ‘χενε πως ‘θελ’ ‘α σας-ε ρίξει
ούλους ομάδι στο γκρεμό! Ούλους τσι καβαλάρους!
Πως είστε τάξε, για κακό του τόπου ορδινιασμένοι!
Κάνω μια ‘τσε κι είντα θωρώ; Ούλους τσι βουλευτάδες
σαν τα λιακόνια κίτρινους! Λ’ω, συβασμένους τσι ‘χει!
Κι εδά εδά ξανοίγω τσι και ψιλανεντρανίζουν 
τσι κεφαλές! Γροικάτε εκειά; Ιδια ωσάν τ’ αστάχια!
Σαν είδα, πως τσ’ εσύβαζε και του ‘χανε πιστέψει
στσι ρουφιανιές, λ’ω συντουνούς: «Εδά ‘ναι εδά το ζόρε!
Γλακάτε κουτοπονηριές, γλακάτε αποθρασές μου,
γλακάτε κι η τραϊτοριά, αδιαντροπιά και ψόμα!
Ε, φόρε! Στάσου μου δεξά, μα συ ν-ανάθρεψές με
και δώ μου ‘δα την δύναμη και την ‘πιτήδια γλώσσα
και την αδυνατή φωνή!» Κι ως τα ‘βανα στο νού μου,
ίδια ως τα ντουχιούντιζα, στην δεξιά μου πάντα
καθούνταν ένας κι έκλασε! Αλλαξοκώλης μέγας!
Επεσα κι επροσκύνησα. Καλό ‘ταν το σημάδι.
Κι απώς, με τούτα που θωρείς τα κωλομάγουλά μου,
κάνω μια ‘τσε κι αντιχτυπώ τσι σιδεριές ομπρός μου.
Και των-ε σέρνω μια φωνή με μπούκα πέντε πήχες.
Λέω των-ε: « Αντρες βουλευτές, καλά μαντάτα φέρνω!
Γροικάτε μου να σας τα πω: Απ’ όντας έχει αρχίξει
ο πόλεμος, ίσαμε εδά, δεν είδα πλια μεγάλες
και πλια φτηνές τσι μαίνολες!» Ως έκουσαν το νέο,
εγίνηκαν οι μούρες τως ίδια σαν των προβάτω’
κι εγύρευγαν αλλήλως τως στεφάνι να μου βάλουν,
για τα μαντάτα τα καλά! Και λέω των ετότες:
«Σαν θέτε άντρες βουλευτές, μαίνολες να χαφτείτε
φτηνά φτηνά, γλακάτε εδά στην  αγορά να πάτε
να π’ ‘α τσι καπαρώσετε απ’ τσι ψαροκασέλες!»
Σαν το ‘πα, εκειά που στέκανε κι εχάσκαν σαν τα έχνη,
απ’ την χαρά ντως την πολλή, μου ‘παίξαν κουρταλάκια!
Κι ο Παφλαγόνας τότεσάς, σαν τσι είδε πως εχάσκαν,
-κι ως είν’ πιτήδιος στην βουλή και μέγας κατεχάρης,-
λέει τως «Αντρες βουλευτές, κατέχετε  ένα πράμα;
Λέω, σαν ήρθανε καλά μαντάτα για τα ψάρια,
να κάμομε, γιαμιάς εδά, θυσία εκατο βούγια
για την θεά» Εκειά να ιδείς, ούλη η βουλή του κλούθα!
Σαν ειδά σκιας πως έχανα και στσι βουτσές εμπήκα
Κάνω μια ‘τσε και λέω τως « Διακόσια να ‘ν’ τα βούγια
για την θεά! Κι ακούτε με: Λέω, πως στην Αρτέμη,
απου ‘ναι εκειέ στα σώχωρα, να τάξομε θυσία
χιλιών αιγώ’, αν δώσει λ’ω, την απο πάνω μέρα
να πέσει η βούπα, μια δραχμή τα εκατό κομάθια!»
Ετότεσάς, σαν τ’ άκουσε, τα ‘σόχασε ο βρώμος, 
κι εβίζερνε άλλα-ν των αλλώ’ κι επιάσαν οι πρυτάνοι
με τσι τοξότες, το γιαμιάς και τον εκωλοσέρναν
κι οι βουλευτές εφώνιαζαν ορθοί κι εβαϊζέρναν
κι ελέγαν για τσι μαίνολες και πως θα τσι ‘γοράσουν
Ετότεσάς ο πονηρός αντιπατεί και λέει: 
«Κάτσετε άντρες βουλευτές καμπόση ώρα ακόμη
κι ήκουσα πως επέψανε κόνσολα οι Σπαρτιάτες
κι έρχεται, να τα σάσωμε κι ο πόλεμος να πάψει!»
Ε, τότεσάς να ‘ταν κιανείς να ιδεί τσι βουλευτάδες.
Εσοκουζουλαθήκανε κι ούλοι του λέν’ ομάδι:
«Εδά μωρέ, θενε σασμούς; Εδά,  απου φτηνήσαν 
στον τόπο μας οι μαίνολες. Είντα σασμό γυρεύγουν;
Οϊ σασμό, μα πόλεμο θα-ν έχουνε καινούργιο!»
Κι είπανε στσι πρυτάνηδες κι εγοργοξετελέψαν
την σύναξη. Κι επιάσανε, πατείς, πατώ, να φύγουν.
μπεντένι δεν επόμεινε μην το καβαλικέψουν,
να γοργοπάν στσι μαίνολες. Και είντα κάνω, ο βρώμος;
Γλακώ πλια μπρος στην αγορά και δεν αφήνω πράσσο
και δεν αφήνω μαντανό, γή καρδαμο, γή σκόρδο!
Μονο τα παίρνω κι ύστερα στένομαι στην στραθειά ντως
και τζάμπα τως τα χάριζα, να νοστιμίσουν τάξε
τσι μαίνολες! -Χαράμις τως αν ηύρανε να πάρουν!-
Κι εσοκουζουλαθήκανε και μ’ είχαν ώπα ώπα
και με χαηδολογούσανε! Γροικατε λω; Γροικάτε;
Με δυο δραχμώ δροσερικά, έχω τσι βουλευτάδες
δικούς και φίλους μέχρι ‘δα!
ΧΟΡΟΣ
…………………………. Κύριε ελέησον θέ μου!  
Ούλα τα πέτυχες καλά! Ούλα! Κατα που πρέπει
στσι τυχερούς. Ηυρενε μπλιο το μάστορά ντ’ ο σκύλος
Μάστορα; Πρωτομάστορα στην πονηράδα! Ναίσκες!
Ξάνοι’ δα, να του την κάμεις
και να τον-ε σοξεκάμεις
κι έπα-ε είμαστε μεις.
Αειντες, άειντες, μην ξαργείς!
ΑΛΛΑΝΤΟΠΩΛΗΣ
Ε, ‘ν’ τονε έ, απου ‘ρχεται και μπώθει πέρα πώδε
και κράζει και κωλοχτυπά κι αναβογγά περίσσα
Γυρεύγει να με καταπιεί! Μαϊμούνι θρασεμένο!
ΠΑΦΛΑΓΟΝΑΣ
Μια στάξη μόνο απ’ την ψευθιά, απου ‘χω σπουδαγμένη,
αν-ε πόμένει, μα το θιό, λιώνω και καταλιώ σε.
Αλλιώς να πέσω, να γενώ σαρανταδυό κομμάθια!
ΑΛΛΑΝΤΟΠΩΛΗΣ
Ηγούη μ’ είντα σου γροικώ! Τρέμω τσι καυχησες σου!
Κι αναγελώ κι ατζοπηδώ και κράζω σαν το κούκλη!
ΠΑΦΛΑΓΟΝΑΣ
Ε, όϊ μα την Δήμητρα! Αν δε σε κάμω δείπνο,
να την-ε χάσω την ζωή!
ΑΛΛΑΝΤΟΠΩΛΗΣ
………………………. Αν δεν με κάμεις δείπνο;
Εγώ μωρ’ ‘α σε καταπιώ και θα σ’ αναρουφήξω
κι ας σκάσω το γιαμιάς. Γροικάς;
ΠΑΦΛΑΓΟΝΑΣ
……………………………….. Εγώ ‘χω την εξά μου!
Από την Πύλο!
ΑΛΛΑΝΤΟΠΩΛΗΣ
…………….. Οϊ-δα! Ε, μά ν-εξά την έχεις!
Ε, απου να τ’ αξιωθώ να χάσεις την εξά σου,
να κάθεσαι στο θέατρο στο περιθέρι απάνω.
ΠΑΦΛΑΓΟΝΑΣ
Νη μα το Ζα! Στο φάλαγγα θα πιάσω να σε βάλω!
ΑΛΛΑΝΤΟΠΩΛΗΣ
Και γιαειντα ‘δα τσακώνεσαι! Α, να σου δώσω πράμα
για να χαφτείς. Σαν είντα θες; Ειντά ‘ναι τσ’ όρεξής σου!
Θες μωρ’ ετούτηνέ να φάς την κοπριδοσακούλα;
ΠΑΦΛΑΓΟΝΑΣ
Ε, πότες με τ’ ανύχια μου τ’ άντερα θα σου βγάλω!
ΑΛΛΑΝΤΟΠΩΛΗΣ
Ντα ‘γω, με τα δικά μου; Ξα’! Στ’ άντερα θα σου φήσω
του Πρυτανείου το φαϊ;
ΠΑΦΛΑΓΟΝΑΣ
…………………….. Εδά μωρ’ ‘α σε σάσω!
Ομπρός στο Δήμο το γιαμιάς, το δίκιο μου θα κάμω!
ΑΛΛΑΝΤΟΠΩΛΗΣ
Ντα ‘γω; Δε θα σε σάσω ‘γω ομπρός στο Δήμο βρώμο;
Εκειά θα ιδείς τσι ρουφιανιές!
ΠΑΦΛΑΓΟΝΑΣ
…………………………… Των μαϊμουνιώ μαϊμούνι!
Ο Δήμος για δροσά μωρέ δε σ’ έχει, μα εμένα…
Εγώ τον έχω έπαέ κι όπως του παίζω πάιζει!
ΑΛΛΑΝΤΟΠΩΛΗΣ
Ε, κακομοίρη, είντα θαρείς πως είναι τάξ’ ο Δήμος;
Δικός σου;
ΠΑΦΛΑΓΟΝΑΣ
………… Ναι μωρέ! Δικός! Μα ‘γω μονο κατέχω
απο πού τρώει κι έγνοια σου!
ΑΛΛΑΝΤΟΠΩΛΗΣ
……………………………..Κι ωσάν τσι παραμάνες 
τον-ε ταϊζεις ότι βρείς! Το φαϊτό μασείς του
κι απώς του δίνεις μιάολιά κι ίσαμε ν’ αποφάει,
εσύ διπλά τριπλά τα τρως!
ΠΑΦΛΑΓΟΝΑΣ
………………………… Ναι μα το θιο-ν τον ένα!
Εγώ ‘μαι εκείνος, που μπορεί ετούτονά το Δήμο
την μια φαρδύ, τη μια στενό να τονε καταστένω!
ΑΛΛΑΝΤΟΠΩΛΗΣ
Ε, μά! Ντα τούτο το μπορεί κι ο κώλος ο δικός μου!
ΠΑΦΛΑΓΟΝΑΣ
Ε, όϊ κακονίζικο μα δε θα με νικήσεις. 
Δεν είναι η βουλή ‘πα-δά! Αειντε να πα να βρούμε
τον Δήμο!
ΑΛΛΑΝΤΟΠΩΛΗΣ
………..Αειντες σκιάς κι εσύ! Δεν με κωλώνεις λέω!
Αειντες κι ας μη βρεθεί δροσά να μας ασκονταφνίσει!
ΠΑΦΛΑΓΟΝΑΣ
Πόρισε Δήμε πόρισε!
ΑΛΛΑΝΤΟΠΩΛΗΣ
…………………… Θέ μου, δεξά μου στάσου!
Εβγα πατέρα! Ερχου ‘πα Δήμε μου παινεμένε!
ΠΑΦΛΑΓΟΝΑΣ
Εβγα να ιδείς πως με λαλούν και με καταμουρίζουν!
ΔΗΜΟΣ
Μα ποιοι ‘ναι που βαταλαλούν; Δεν πάτε κάτω κάτω!
Ξάνοιξ’ εκειέ μιαν εζημιά! Εσπάσαν το στεφάνι!
Ειντά ναι Παφλαγόνιε; Ποιος σε καταμουρίζει;
ΠΑΦΛΑΓΟΝΑΣ
Για σένα Δήμο, τούτοινε οι ντέλουκες με δέρνουν!
ΔΗΜΟΣ
Γιαειντα μωρέ;
ΠΑΦΛΑΓΟΝΑΣ
……………. Πως σ’ αγαπώ! Και καύκος σου ‘μαι τάξε!
ΔΗΜΟΣ
Και ποιος εισαι τουλόγου σου;
ΑΛΛΑΝΤΟΠΩΛΗΣ
…………………………… Εγώ; Αντίκαυκός του!
Κι από καιρό σε θέλω ‘δα! Κι εγώ και μπόλικοι άλλοι
Μπόλικοι! Σαν κι εμέ καλοί και τιμημένοι  άντρες!
Μα μούτε να σιμώσομε, μπορούμε με το βρώμο.
Δήμε, φρουκού μου ίδια τσα και τα κοπέλια κάνουν,
που ‘χουν άντρες καπατουμά, δεν θές τσι πλια σταμένους.
Καλιά ‘χεις τσι τζαγκάρηδες και τσι μπαλωματήδες, 
σκιτζίδες και νταμπάκιδες κι όσους πουλούνε λύχνους!
ΠΑΦΛΑΓΟΝΑΣ
Ναι μωρ! Εμέ ‘χει πλια καλιά, για το καλό που κάνω!
ΑΛΛΑΝΤΟΠΩΛΗΣ
Οϊδα! Πώς;
ΠΑΦΛΑΓΟΝΑΣ
………….. Σαν είντα πώς; Κοντό και δεν θυμάσαι,
πως οντεν εκωλώσανε οι στρατηγοί στην Πύλο,
επήγα μόνι-αμοναχός κι έφερα τσι Σπαρθιάτες;
ΑΛΛΑΝΤΟΠΩΛΗΣ
Κι εγώ μωρέ, αμοναχός είμουνε πορισμένος,
απ’ τ’ αργαστήρι μια φορά κι εδιάβαινα στην στράτα
κι επήρα ‘νους άλλού φαϊ μαζί με το τσικάλι!
ΠΑΦΛΑΓΟΝΑΣ
Δήμε φρουκού μου! Μάζωξε γιαμιάς την σύναξή σου.
Να ιδούμε ποιος από τσι δυό είναι δικός δικός σου
και μόνο τούτονά αγαπάς!
ΑΛΛΑΝΤΟΠΩΛΗΣ
………………………………….…Κάμε το Δήμε! Ναίσκες!
Ενα απ’ τσι δυό μας διάλεξε! Μα μην τσ’ ανεμαζώξεις
στην Πνύκα. Μη, παρακαλώ!
ΔΗΜΟΣ
…………………………………..……. Δεν ‘φήνει το συνήθειο
σ’ άλλο τόπο την σύναξη να κάμω. Μόνο Πνύκα!
Αντέστε σκιας να πηαίνομε!
ΑΛΛΑΝΤΟΠΩΛΗΣ
…………………………. Εχάθηκα ο μαύρος!
Ο γεροντής ετούτοσές, σαν βρίχνεται στο σπίτι,
είναι ξυπνός και ‘πίχερος, ποπανωθιώς απ’ τσ’ άλλους.
Μα ανε κάμει σύναξη σε κείνηνά την πέτρα,
ωσάν το έχνος γίνεται, σαν να μπρουλιάζει σύκα!
ΧΟΡΟΣ
Ξάνοιξε εδά και πέταξε ότι σκοινί περίσσο
σηκώνεις. Πάρε τ’ άρματα και τα μεγάλα λόγια
και νίκησέ τονε. Γροικάς; Πανούργος άντρας είναι.
Πάντα ντου βρίχνει πορισά σ’ ότι στενό κι αν πέσει.
Μόνταρε! Μόνταρε μωρέ, και καβαλίκεψέ τον!
Αδυνατά! Μα έχε νου κι αν πά να σε τρακάρει,
πρόλαβε, σήκωσε γιαμιάς ότι βαρίδια σέρνεις,
-σαν τα δελφίνια που χουνε μολύβια στα καράβια-
σίμωσε στο καράβι ντου κι απάνω του τα ρίξε!
ΠΑΦΛΑΓΟΝΑΣ
Γροίκα τση χώρας δέσποινα και ρήγισσ’ Αθηνά μου
και κάμε, αν μ’ έχεις άξιο και πρώτο στην Αθήνα,
ως είν’ η Κύννα, ο Λυσικλής και το Σαβακχώ μας,
να τρώγω, να γλεντοκοπώ στο Πρυτανείο μέσα
και να μην κάνω μια δροσά, ως έκανα και πάντα!
Δήμε μου, αν δεν σ’ αγαπώ να πέσω να ποθάνω!
Κι αν δε γλακώ σ’ όπου μαλιά, για σένα, να με ψήσουν!
Κι αν δε μπροστένομαι για σε, λουρίδες να με βγάλουν!
ΑΛΛΑΝΤΟΠΩΛΗΣ
Δήμε! Εγ’ αν δε σ’ αγαπώ, ποπανωθιώς απ’ ούλους,
να με μοιράσουνε γουλιές και συντριμά ‘α με κόψουν
και να με μαγερέψουνε! Κι αν δεν μου το πιστεύγεις,
πε’, να με πετσοσύρουνε στο τζαγκρουνό χαράκι
κι απής με βγάλουνε κιμά, ψιλό, να με μαλάξουν
με το τυρί! Γή, πε’ γιαμιάς, ίδια-ν από τα ζβάχια
να πιάσουν να με σύρουνε με σιδερό τσιγγέλι,
ισαμε τον Κεραμικό!
ΠΑΦΛΑΓΟΝΑΣ
………………….. Δήμε μα είντα λέει;
Κοντό κι υπάρχει άθρωπος, να σ’ αγαπά πλια πάνω
απο ν-τα ‘μένα; Γροικα κειά! Εγώ δεν είμουν, Δήμε,
που μιας αρχής αρχήγεψα κι εγέμισα σε πλούθια,
σαν έβαλα άλλους στο τροχό κι έσυρα το κορμί ντως
κι άλλους στην φούρκα εφούρκισα κι άλλους καλά περίσους
έδειρα κι εμαγλάβισα; Είντα; Εξέχασές το;
Α δη και δεν εμπάταρα κιανένα από τσ’ αθρώπους,
μούδε τον ελογάριασα για την δική σου χάρη!
Για να ‘χεις να καλοπερνάς!
ΑΛΛΑΝΤΟΠΩΛΗΣ
………………………….. Δήμε τροζάδες λέει!
Είντα ‘ναι ‘δα το θάμασμα σε τούτα που δηγάται;
Τα ίδια και χερότερα θα κάμω για δικού σου!
Και το ψωμί -αν θες ψωμί- θα κλέφτω να σου φέρνω!
Και γροίκα μου ‘δα μια στιγμής, για να σου πω το γιάειντα
ετούτος μήδε σ’ αγαπά, μήδε καλό σου θέλει
μον’ ότι κάνει, κάνει το ψωματινά, για να ‘ναι
στην εδική σου παραθιά στο γύρο καθισμένος
και να πρωτοπυρώνεται. Γροίκα μου λέω Δήμε!
Ετούτοσές, για λόγου σου, απου στο Μαραθώνα
εστεσες μπέτη των Περσώ’ κι έσυρες το σπαθί σου,
κι ενίκησες και καύχημα μας έδωσε να λέμε, 
για λόγου σου, που λες, αυτός έγνοια κιαμιά δεν έχει.
Ντ’ αν είχε έγνοιαν, ίδια ‘δα, θα σ’ είχε καθισμένο
σε τούτονέ το τζαγκρουνό χαράκι; Οϊ πούρι!
Μα ‘γω, απου δεν του ‘μοιασα, σου ‘ραψα, να κατέχεις,
ετούτονέ και σ’ το φερα! Πάρε το μαξελάρι!
Ανεσηκώσου, βάλε το, κάτσε στην μαλακάδα.
Δεν πρέπει λ’ω, του κώλου σου, του σαλαμινομάχου,
να κάθεται να τρίβγεται!
ΔΗΜΟΣ
………………………. Ποιος είσαι μπρε κουμπάρε!
Κοντό απο τ’ Αρμόδιου το σόϊ κατεβαίνεις;
Το πού ‘καμες, σ’ απόδειξε άντράκι αντρειωμένο
και το λαό πως αγαπάς!
ΠΑΦΛΑΓΟΝΑΣ
……………………… Μα είντα πας και κάνεις;
Με τσ’ ανεμιές ετούτεσάς θα σ’ έχει για δικό ντου;
ΑΛΛΑΝΤΟΠΩΛΗΣ
Ντα ‘συ μωρέ, με πλια ανεμιές τον είχες καταφέρει!
ΠΑΦΛΑΓΟΝΑΣ
Ε, σαν ειν’ τζά, σκιας εδα-έ, χάνω την κεφαλή μου,
πως άλλος δεν εστάθηκε για το λαό προστάτης
κι άλλος κιανείς δεν σ’ αγαπά, Δήμε, ωσάν κι εμένα!
ΑΛΛΑΝΤΟΠΩΛΗΣ
Και πώς μωρέ τον αγαπάς; Οχτώ ‘ναι μπλιο τα χρόνια
που κάθεται στσι πουλιτσές κι όπου θα βρει πιθάρι,
γή πυργανεσηκώματα, για’ δεν τον-ε λυπάσαι,
μονο ‘ποκαμαρώνεις το, ποπανωθιώς; Χαημένε!
Απου ‘ρθ’ ο Αρχεπτόλεμος κι έφερε την Ειρήνη
κι εσύ του την εσκόρπισες στσ’ εφτά παντες τ’ ανέμου!
Κι όσ’ άλλοι ήρθανε σαστές απο τσι ξένους τόπους, 
τον πόλεμο να πάψουνε, με τσι λαχθιές –μαϊμούνι!-,
τσι πόβγαλες από παδά!
ΠΑΦΛΑΓΟΝΑΣ
………………………. Κατέχω το, μα γιάειντα;
Εγώ μωρέ τον ήθελα πάντα και τον-ε θέλω,
να ξετελέψει  βασιλιάς στον τόπο των Ελλήνων!
Κοντό δεν έχεις ακουστά την προφητεία ‘κείνη,
πως αν-ε κάμει υπομονή, ίδια στην Αρκαδία
του μέλεται, να κάθεται στον ήλιο να δικάζει;
Με πέντε γρόσα την φορά! Κι εδά απου μιλούμε,
εγώ δεν κάνω ότι μπορώ, μα δίκια, μα ξεδίκια,
να τον-ε ζωτροφω καλά και να τον-ε ταϊζω
και να του βρω τσι τρεις δραχμές, απου ‘χει χρεία; Πέ μου!
ΑΛΛΑΝΤΟΠΩΛΗΣ
Οϊ μωρέ για το θεό! Δεν θες να τον-ε κάμεις
στην Αρκαδία βασιλιά και δικαστή! Γροικάς μου;
Μονο το κάνεις σάοικα, για να μπορείς ν’ αρπάζεις
και ν’ ακριβοπλερώνεσαι απ’ τσ’ άλλες πολιτείες
και τούτοσές, αναμεσώς στον πάσπαρο τση μάχης,
να μην μπορεί να σε θωρεί! Εσύ μωρέ ξετρέχεις
μεσα στσι κακοποδωμούς, για πενταροδεκάρες
να σου κλουθά σ’ ότι κι αν πεις, χασκούμενος. Αχνιά σου!
Μα ανε το δώσει ο θεός κι αντιγιαγύρει ο Δήμος
οπίσω στα χωράφια ντου και ζήσει σ’ ησυχία,
και νιώσει απ’ το ψωμί φρασά και γλύκοκουβεδιάσει
με το σταφύλι, τότεσάς ανάκαρα θα πάρει
και θα καντήσει, άνομε, είντα καλά ‘χει χάσει
κι είντα χοιραποπλύματα του ‘δεινες, για να ζήσει!
Ετότεσάς μα το θεό, οπίσω θα γιαγύρει
και θα ‘ν’ αψύς κι αγύριστος ο νους του, -κακομοίρη!-
κι ετότεσάς, την ψήφο ντου θα ιδείς πως θα σ’ τη ρίξει
στην κεφαλή! Κατέχεις τα! Θαρείς δεν τα κατέχει;
Για τούτονά, δηγάσαι επά τσ’ ονειροφανταξές σου
και χιλετζίδικα, άτιμε, θες να τον συβάσεις!
ΠΑΦΛΑΓΟΝΑΣ
Δεν είναι κρίμα κι άδικο, ετούτα να δηγάσαι
και να με ρουφιανεύγεις μπρε, ομπρός στην πολιτεία
και του λαού την σύναξη; Εμένα! Που ‘χω κάμει
πλια μεγαλύτερο καλό σε τούτονέ τον τόπο
ιδια κι απ’ το Δημιστουκλή. Μα την θεά την ίδια!
ΑΛΛΑΝΤΟΠΩΛΗΣ
Αργείτες, τα ‘πε εκούσετε; Αναθεμά σε βρώμο!
Την μούρη σου μωρ, έβαλες με του Δημιστουκλή μας;
Απου βρηκε το τόπο μας γεμάτο κι έκαμέ τον
να ξεχειλήσει τα καλά. Και στα καλά ντ’ απάνω
εβαλε και τον Πειραιά. Κι ήτον κι ετότες ψάρια
μα δεν ένα ντως δεν έβγαλε, μονο ‘φερε καινούργια!
Και ‘σύ ειντά ‘καμες μωρέ, που ‘φταξες έτσα τόπο
κι έτσα λαό κι εκλείστηκε στα σπίθια ντου! Μαϊμούνι!
Σαν τσι βιλάνους! Κι έκλεισες με τα τειχιά τον τόπο!
Κι ολημερνίς κι ολονυχτίς χρησμούς του κοπανίζεις!
Κι αυτός μωρέ, ο Δημιστουκλης στην ξενηθειά εχάθει,
μα ‘συ, με το γλυκό ψωμί τα χέρια σου σφουγγίζεις!
ΠΑΦΛΑΓΟΝΑΣ
Δήμε, γροικάς ειντα γροικώ, πως σ’ αγαπώ περίσσα!
ΔΗΜΟΣ
Κεδιά ψιλή! Δοικούνε σου! Φτάνουν τα κατσουκάνια!
Καιρό πολύ τα θώρουνε τ’ αγκρίφια, που μου στένεις
στα σκοτεινά!
ΑΛΛΑΝΤΟΠΩΛΗΣ
……………. Μα δεν θωρείς είντα χαημένος είναι
κι είντα ατιμίες διάζεται κι οντε θα χασμουριέται;
Που πιάνει τσ’ αντρες τσι γερούς και τσι κουτσοψωλίζει
κι αγκαλιαστά τα τάληρα μαζώνει από την τάβλα
του τόπου!
ΠΑΦΛΑΓΟΝΑΣ
……….. Δεν θα ιδείς χαρά με τούτα και με τ’ άλλα
Πλια από τριάντα τάλαντα θα πω, πως έχει κλέψει!
ΑΛΛΑΝΤΟΠΩΛΗΣ
Αδικα το καταχτυπάς με το κουπί το κύμα
Και με τσ’ ανέμους δέρνεσαι! Των μαϊμουνιώ μαϊμούνι!
Εσύ ‘σαι ο ατιμότερος στην πολιτεία μέσα
και κάθου ‘δα, να πω κι εγώ και να ξεφανερώσω
πως σε έχουν οι Μυτιλινιοί με τ’ άσπρα πλερωμένο
κι εδώκανε σου μπόλικα, σαραντα σακουλάκια,
των εκατό!
ΧΟΡΟΣ
…………. Ζηλεύγω σου στην γλώσσα και στσι τρόπους!
Αντρα πιτήδιε, που φελάς τον τόπο και τσ’ αθρώπους!
Αν νταγιαντίσεις, ως το πας και τον-ε βάλεις κάτω,
θα-ν είσαι μεσα στσ’ Ελληνες ο πλια καλύτερός τως
Ο πρώτος θα κατασταθείς στην πολιτεία μέσα 
και ρήγας στσι συμμάχους μας! Ωσάν τον Ποσειδώνα,
χρυσό θρινάκι θα βαστάς! Κι όπου κι αν το κουνήσεις,
θα βγάνεις τάλαρα σωρούς. Μην τον-ε παραιτήσεις
εδά που σου ‘δωκε λαβή! Ανεγορύρισέ τον!
ΠΑΦΛΑΓΟΝΑΣ
Ε, όϊ κακομοίρηδες δεν έφταξε το πράμα
-μα το μεγάλο Ποσειδώ- στον πάτο ως το λέτε.
Εγώ μωρέ, στην ζήση μου έχω πολλά διασμένα
και φτάνουν και δοικούνε με, όσους σταθούν ομπρός μου
να των-ε κλειώ την μπούκα ντως. Μέχρι να στέκει η Πύλος
και τα σκουτάρια, απου ‘φερα, δε χάνω την εξά μου!
ΑΛΛΑΝΤΟΠΩΛΗΣ
Ε, το παντέρμο γύρισμα, που μου καμε να πιάσω!
Μωρε σύ δεν τσι παραιτάς τσ’ ασπίδες απ’ την Πύλο!
Επρεπε ζάρε, αν είχες νου κι αγάπας και το Δήμο,
να μην κρεμάσεις τσι θεάς τσ’ ασπίδες απ’ τα λούρα!
Κατσουκανιά σου το ‘καμε Δήμε, να μη παντίδει,
αν θες, να τον-ε γδικιωθείς και γροίκα μου το γιάειντα:
Πολλώ λογιώ νταμπάκιδες ξωπίσω ντου κλουθούνε
και μελισσάδες και μερκοί πιτήδιοι τυροκόμοι.
Σαν τσι χοχλιούς σαλεύγουνε και γίνουνται τουπάρια.
Κι αν κάτσεις σόσοντας ποτές, αμάχη να του πιάσεις
και να τον-ε ‘ποβγάλεις, θες, από ‘πα πώδε, τότες
ούλοι ντως θα γλακήξουνε ετούτεσας τσ’ ασπίδες,
γιαμιάς, να ξεκρεμάσουνε κι απώς θα π’ ‘α σταθούνε
μπρός στα πιθάρια του σταριού!
ΔΗΜΟΣ
…………………………………. Ανάθεμά σε βρώμο!
Τούτα μου κατεργάζεσαι εδά και τόσα χρόνια;
Ενάντια μου;
ΠΑΦΛΑΓΟΝΑΣ
…………… Καλότυχε, Δήμε μη του πιστεύγεις!
Μη βάλεις πούρι, με το νου, πως οξω-ν από μένα
θα βρεις αντρα να σ’ αγαπά! Μόνος κι αμοναχός μου
εγώ δεν εξεπάστρεψα ούλη την συνερία,
που γίνουντον ενάντια σου; Εγώ, δήμε, δεν είμαι,
απου κατέχω μονομιάς ότι κι αν-ε συμβαίνει
στην πολιτεία; Κι αν-ε ιδώ κιανένα σουρτα φέρτα,
γιαμιάς σκριλίζω;
ΑΛΛΑΝΤΟΠΩΛΗΣ
………………. Τούτανά κάνουν κι οι γι-αχελάδες!
Αν βρούν την λίμνη καθαρή δροσά δεν αποτάσουν.
Μ’ αν την ανεχουμίσουνε με τα πηλά, ετότες
πιάνουν τ’ αχέλια μπρουλιαστά! Ιδια τσα-ε το κάνεις!
Για το δικό σου διάφορο τον τόπ’ ανεκατώνεις!
Και για το καλορώτημα: πέ μου μωρέ και τούτο:
Πουλείς πετσά; και μπόλικα! Κι ετούτουνέ, του μαύρου
που λες πως τον πολυαγαπάς, έδωκες του ποτές σου
σκιας έναν πάτο, τ’ αρβυλα απου χει να σολιάσει;
ΔΗΜΟΣ
Οϊ! Μα το θεό ποτές!
ΑΛΛΑΝΤΟΠΩΛΗΣ
……………………. Ε, βάλε με το νού σου
είντα μαϊμούνι είναι σκιάς! ….Μα ‘γω ο κακομοίρης
και τούτα τα ποδήματα, απου φορώ στα δίδω!
ΔΗΜΟΣ
Εδά μωρέ το κάντησα πως είσαι πλια πιτήδιος
απ’ όσους κι αν εγνώρισα! Κι είσαι δικός και φίλος
του τόπου, του λαού, κι εμέ. Φίλος των δαχτυλιώ μου!
ΠΑΦΛΑΓΟΝΑΣ
Αχι καημό μου δώκανε ετούτα τα χλαμπούτσα!
Ετούτανά ‘α σε κάμουνε Δήμε να αποξεχάσεις
οτι καλό κι αν σου ‘καμα; Απου ‘πιασα, ο μαύρος,
κι εποβγαλα απ’ την σύναξη όσους τον εκουνούσαν!
Γιαειντα; Τον Γρύττο, ποιος μωρέ τον έχει ποβγαρμένο;
ΑΛΛΑΝΤΟΠΩΛΗΣ
Αχι καημός και παιδεμός απου ‘ναι να ‘ξετάζεις
τσι κώλους ούλου του λαού κι αποκειας να ποβγάνεις
οσους κουνιούνται! Μωρε ‘συ ζηλειά των είχε πρέπως
μην ξετελέψουν  ρήτορες! Σώπαινε! Μην μιλήσεις!
Κι εθώριες μωρ’ ετούτονέ, στην ηλικιά απου ‘ναι,
γδυμνό, δίχως γαμπά εξά, κι ας ήτονε χειμώνας
και μια κεδιά δεν του ‘δωκες, να ζεσταθεί ο έρμος.
…. Μα ‘γω, του δίδω τούτονέ!
ΔΗΜΟΣ
……………………………. Ε, τέθοιο πράμα ζάρε,
μήδ’ ο μεγα Δημιστουκλής εσκέφτηκε να κάμει!
Καλό ‘τανε κι ο Πειραιάς! Μα ‘μένα φαίνεται μου,
πως είν’ πλια χρειαζούμενο ετούτο το καπότο!
ΠΑΦΛΑΓΟΝΑΣ
Αλλοίμονός μου το! Ειδέ! Ειδέ τσι μαϊμουνιές του!
Εδά με ξεμπροστέρεψες!
ΑΛΛΑΝΤΟΠΩΛΗΣ
………………………. Κατέχεις ‘ντα παθαίνω;
οτι ‘παθε κι εκείοσάς, απου ‘πινε με τσ’ άλλους
και τού ‘ρθε πούρι, να χεστεί κι επήρε τα παπούτσα
ενούς αλλού κι επόρισε. Είντα μπορώ να κάμω;
Οτι καμες κάνω κι εγώ!
ΠΑΦΛΑΓΟΝΑΣ
…………………….. Μα δε θα με νικήσεις!
Ας τα χαηδολοήματα. Ποπανωθιώς στα ρούχα
του βάνω τούτο τον γαμπά! Κλαίγε ‘δα κατεργάρη!
ΔΗΜΟΣ
Πούφου! Δεν πας στο διάολο! Αυτό βρωμεί πετσίλα!
ΑΛΛΑΝΤΟΠΩΛΗΣ
Αξαργητού σου το ‘βαλε, να σκάσεις απ’ την βρώμα!
Δεν ειν’ η πρώτη του φορά. Ημπας και δε θυμάσαι 
τσ΄ασκορδουλάκους τσι φτηνούς;
ΔΗΜΟΣ
……………………….. Ντα πως θα το ξεχάσω!
ΑΛΛΑΝΤΟΠΩΛΗΣ
Αξαργητού σας τσι ‘φερε φτηνούς φτηνούς! Να φάτε
κι απώς, σαν εδικάζετε στην Ηλιαία μέσα,
με τσι κλανιές, να κρούψετε ο γεις τον άλλο! Είντα;
ΔΗΜΟΣ
Κατέχω, μα τον Ποσειδώ! Ντα, κι ένας άλλος γέρος
απ’ τσι Κοπρές μου το ‘πενε!
ΑΛΛΑΝΤΟΠΩΛΗΣ
…………………………… Κατέχετ’ ένα πράμα;
Δεν θα γεννήτε πλια φαζοί απ’ τσι κλανιές γροικάτε;
ΔΗΜΟΣ
Κι ετούτονά ‘ναι μηχανή κιανούς φαζού λεβέντη!
ΠΑΦΛΑΓΟΝΑΣ
Βρώμο! Με τούτες τσι βρωμιές πας να με θέσεις χάμε;
ΑΛΛΑΝΤΟΠΩΛΗΣ
Ως μου παράγγειλ’ η θεά εγώ θα σε νικήσω
και στο φουσάντο σου! Γροικάς;
ΠΑΦΛΑΓΟΝΑΣ
………………………….. Ε, δε θα με νικήσεις!
Δήμε βρουκού μου: Αμνόγω σου, πως το γιαμιάς σου δείνω
πλια από ‘να κουνενό μισθούς, να τσι ρουφογαλίσεις
και δεν θα κάνεις μια δροσά!
ΑΛΛΑΝΤΟΠΩΛΗΣ
………………………….. Κι εγώ γιαμιάς σου δίδω
το κουνενίδι τούτονέ, κεραλοιφή γεμάτο
να βάνεις στσι βαρισμαθιές, που ‘χεις στα ποδαράκια
ΠΑΦΛΑΓΟΝΑΣ
Δήμε φρουκού μου, κάθου μου, να βγάλω τσι ψαράδες,
να ξετελέψεις πάλι νιός!
ΑΛΛΑΝΤΟΠΩΛΗΣ
……………………… Δήμε σου λέω Δήμε!
Πάρε το! Είντα ναι; Νους λαγού σου δείνω τ’ οραδάκι,
να παρασέρνεις μαλακά τα κάτσουλά σ’ αμάθια!
ΠΑΦΛΑΓΟΝΑΣ
Δήμ’, έ ‘ν’ με έ! Και σφούγγιξε τα κρινοδάχτυλά σου,
σαν βγάλεις τα μυξάκια σου, απάνω στα μαλιά μου!
ΑΛΛΑΝΤΟΠΩΛΗΣ
Εις τα δικά μου κάμε το!
ΠΑΦΛΑΓΟΝΑΣ
………………………. Οϊ! Εις τα δικά μου!
εδά μωρ’ ‘α σε σάσω ‘γω! Εδά μωρ’ α σε βάλω
σ’ ένα καράβι τρίπαλιο να ‘χεις καπετανάτο!
Που για να βρείς τσι τρύπες του κι απόκειας να τσι φράξεις,
δεν φτάνουν όσα θα ‘δεινες καινούργιο να το χτίσεις!
Ως και πανί θα π’ ‘α σου βρω να πάρεις σαπισμένο!
ΑΛΛΑΝΤΟΠΩΛΗΣ
Κατά το τσούκο κι οι τσουκιές! Σώπα για θα χοχλάσεις!
Πιάσετε μωρέ βγάλετε δυο τρεις δαυλούς κι απόκειας,
ξαφρίσετέ τονε καλά, μόνο ότι φοβερίζει!
ΠΑΦΛΑΓΟΝΑΣ
Εδά ‘α σε ξεκουμπίσω σκιάς! Οτι μπορώ θα κάμω,
για να γραφτείς στσι πλούσιος κι απώς θα σε τροζάνω
στο μουκατά!
ΑΛΛΑΝΤΟΠΩΛΗΣ
…………….. Ε, μά! Μα ‘γω φοβέρες δεν σου λέω!
μα θα σου δώσω μια ευκή και γροίκα: Εύχομαί σου
να στέσεις το τηγάνι σου, σουπιές να τηγανίσεις
με το μελάνι, για να φας πριν πάς να βγάλεις λόγο
να πείς για τσι Μιλαθιανούς, που σου χουνε ταμένο
αν των-ε σάσεις την δουλειά, να σ’ ακριβοπλερώσουν.  
Κι οντε θα τσι κενώνεις μπρε, κι ακόμη τσιτσιρίζουν,
να ‘ρθει κιανένας να σε βρει και να σου πεί «Αγλάκα!
Αγλάκα κι ήρθ’ η γι-ώρα σου» Κι εσύ, για να μην χάσεις
μούτε σουπιές, μουδε λεφτά, να τσι μονομπουκιάσεις
ετσα που καίνε, να πνιγείς, τ’ αμάτι σου να στέσεις!
ΧΟΡΟΣ
Αναθεμά το για ευκή! Μα τον θεόν τον ένα!
ΔΗΜΟΣ
Ετούτονά λέω κι εγώ! Ανάθεμά το κιόλας!
Μα ένα ‘ν’ εφταφάνερο: Για τούτονέ τον τόπο
και το λαό ετούτονέ τση πενταροδεκάρας,
αντρας δεν εγεννήθηκε ίσαμ’ εδά καλλιάς του!
Κι εσύ Παφλάγονα, που λές πως μου ‘χες τάξ’ αγάπη
σαν τα σκατά μ’ ελάλιενες. Δώ μου το δαχτυλίδι
Δώ μου του λέω! Επόκαμε! Πάει η γι-αμπελική σου!
ΠΑΦΛΑΓΟΝΑΣ
Πάρε το δαχτυλίδι σου, μα ένα να κατέχεις:
Σαν δε μ’ αφήσεις ορνικώς, εγώ να κυβερνήσω,
χειρότερος μου θα βρεθεί, να κάτσει στον καφά σου!
ΔΗΜΟΣ
Ως το  θωρώ, μου φαίνεται πως δεν ειν’ το δικό μου!
Που ‘ν’ κειονά που σου δωκα; Αλλο ‘ν’ το βούλωμά-ν του
Γή μπας και δεν καλοθωρώ;
ΑΛΛΑΝΤΟΠΩΛΗΣ
………………………….. Ντα είντα παρασταίνει;
Μα που να ιδώ!
ΔΗΜΟΣ
……………. Ε, ξάνοιξε; Δεν είναι σαν να δείχνει
μέσα σ’ ενα συκόφυλλο, οφτό βουγιού κνισάρι!
ΑΛΛΑΝΤΟΠΩΛΗΣ
Δεν είν’ ετέθοιο πράμα μπρε! Συκόφυλλο δεν είναι!
ΔΗΜΟΣ
Δεν είναι λες συκόφυλλο; Κιαμ’ είντα διάολο ‘ναι;
ΑΛΛΑΝΤΟΠΩΛΗΣ
Αυτό ναι γλάρος. Δεν θωρείς κι έχει ανοιχτή την μπίκα.
Λόγο θα βγάνει σάοικα!
ΔΗΜΟΣ
……………………..Πάρε το πώδε! Ωφου!
ΑΛΛΑΝΤΟΠΩΛΗΣ
Ειντά ‘παθες;
ΔΗΜΟΣ
………… Ειντά παθα; Αυτο ‘ν’ του Κλεωνύμη
Πάρε το πώδε! Πέτα το! Ετούτο θα σου δώσω
να το φορείς κι ελόγου μου να κυβερνάς. Χαλάλι!
ΠΑΦΛΑΓΟΝΑΣ
Αφέντη! Μη πολυβιαστείς! Στον ουρανό σ’ ορκίζω!
Μην κάμεις, πριν μου βρουκαστείς τσι μέγα προφητείες!
ΑΛΛΑΝΤΟΠΩΛΗΣ
Και τσι δικές μου σκιας πλια μπρος!
ΠΑΦΛΑΓΟΝΑΣ
…………………………………. Αφέντη αν-ε τ’ ακούσεις,
μπερντούσκι θα κατασταθείς!
ΑΛΛΑΝΤΟΠΩΛΗΣ
………………………….. Ντ’ αν-ε τ’ ακούσεις τούτου,
θα σε κουτσοψωλήσουνε ίσαμε την κοιλιά σου!
ΠΑΦΛΑΓΟΝΑΣ
Οι προφητείες που ‘χω ‘γω, λεν πως θα βασιλέψεις
σ’ ούλο τον κόσμο που γατέ’ς και θα φορείς στεφάνι
με ρόδα και τραντάφυλλα!
ΑΛΛΑΝΤΟΠΩΛΗΣ
………………………… Εμένα, τα χαρθιά μου
άλλα σου προφητεύγουνε και γροίκα! Με στεφάνι
και με χαρτζάτη φορεσά, θα βγείς απά’ σ’ αμάξι
μαλαματένιο κι ύστερα, θα βγεις να κυνηγήσεις
το Σμικυθιώ κι ομάδι ντου το καύκο ντου.
ΔΗΜΟΣ
……………………………………….Ε, τρέχα!
Αμ’ ‘α τσι φέρεις! Σαλευγε! Κι ελόγου ντου ν’ ακούσει!
ΑΛΛΑΝΤΟΠΩΛΗΣ
Γλακώ γιαμιάς!
ΔΗΜΟΣ
……………… Αμε κι εσύ να φέρεις τσι δικές σου!
ΠΑΦΛΑΓΟΝΑΣ
Πάω κι εγώ!
ΑΛΛΑΝΤΟΠΩΛΗΣ
…………… Πάω γιαμιάς, ποιος θα μ’ ασκονταφνίσει;
ΧΟΡΟΣ 
Ε, το παντέρμο φως γλυκό που θα ‘ναι,
για όσους ζουνε εδά κι όσους θα-ν έρθουν,
το φως τση μέρας κείνης, που θα φύγει
ο Κλέονας ‘πό τούτονέ το τόπο!
Ηκουσα ζάρε, πως ειναι καμπόσοι
γερόντοι απ’ τσι δικούς κι αντιπατούνε
και λένε πως, αν δεν είχε προκόψει
δυο μπράτη θελ’ ‘α λείπουν απο πώδε:
Το πέτρινο χαβάνι κι η κουτάλα!
Μα έχω του κι εγώ μεγάλο σέβας,
για να ‘ν’ αιτία η γι-αναθροφή ντου.
Ιδια σαν του χοιρού, π’ ανεχουμίζει!
Λένε μαθώς, ακόμη για δικού ντου,
οσ’ ήσαν μαθητάδες στον καιρό ντου
κι ομάδι ντου, πως δεν εμπόριε ζάρε,
την λύρα ντου αλλιώς να την κουρδίσει,
οξω στο δωρικό σκοπό! Γροικάτε;
Ετούτονά εκάτεχε και τσ’ άλλους
δεν ήθελε να μάθει, να κατέχει.
Και μια απο τσι πολλές, ο δάσκαλός του
εμάνισε και τον-ε ‘ποζυγώνει.
Και λέν πως είπε: «Τούτο το κοπέλι
αλλο χαβά δεν δύναται να μάθει
οξω από τη δωρό, δωροδοκία!»
ΠΑΦΛΑΓΟΝΑΣ
Ε, ‘ν, τσι ‘παέ! Και κάτεχε ούλους δεν τσι ‘χω φέρει!
ΑΛΛΑΝΤΟΠΩΛΗΣ
Μανά μου κι εδά θα χεστώ! Και δεν τσι ‘χω φερμένους!
ΔΗΜΟΣ
Ειντά ‘ναι μωρ’ ετούτανά;
ΠΑΦΛΑΓΟΝΑΣ
……………………..….Χαρθιά με προφητείες!
ΔΗΜΟΣ
Ούλα μωρέ;
ΠΑΦΛΑΓΟΝΑΣ
…………. Κι είντα θαρείς; Κι έχω κι οπίσω κι άλλους,
Κασέλ’ ακαίρια, ξέχειλη! Μα το θεό σου λέω!
ΑΛΛΑΝΤΟΠΩΛΗΣ
Ντα ‘γω; Δεν έχω ‘ναν οντά, και δυο σπιθιές ακόμη;
ΔΗΜΟΣ
Μα πού να ιδώ! Τίνος μωρέ είναι οι προφητείες;
ΠΑΦΛΑΓΟΝΑΣ
Οι γι-εδικές μου; Τούτεσές, τσι μάζωξεν ο Βάκης!
ΔΗΜΟΣ
Κι γι-εδικές σου;
ΑΛΛΑΝΤΟΠΩΛΗΣ
……………… Τούτεσές; Αυτές ειναι του Γλάνη!
Του πλια μεγάλου αδερφού του Βάκη!
ΔΗΜΟΣ
……………………………………Κι είντα λένε;
ΠΑΦΛΑΓΟΝΑΣ
Για σένα και για λόγου μου. Για την Αθήνα λένε! 
Την Πύλο! Ντα δεν ‘φήνουνε πράμα να μην το πούνε!
ΔΗΜΟΣ
Κι οι γι-εδικοί σου;
ΑΛΛΑΝΤΟΠΩΛΗΣ
………………… Επά να ιδείς! Λένε: Για την Αθήνα.
Για τσι Λακεδαιμονιους. Για τσι φακές! Για ψάρια!
Για σκουμπριά! Για κειουσάς, απου πουλούν τ’ αλέυρι
ομάδι με τα πίτερα! Για λόγου σου! Για μένα.
Κι ας φάει τούτος μια-ν ψωλή! 
ΔΗΜΟΣ
………………………….. Ε, άειντεστε μιλείτε!
Διαβάσετέ μου τσι, γιαμιάς! Κι έχετε συντουνού σας
Να μου διαβάσετε μωρέ, όσες μ’ ευχαριστούνε.
Σαν κεινη, που προφήτευγε πως θα γενώ … «στα νέφη
σταυραϊτός»
ΠΑΦΛΑΓΟΝΑΣ
…………… Φρουκάζου σκιας και ξάνοιγέ με κιόλας!
«Σέβου του Ερεχθέα γιε! Γροίκα τσι προφητείες
απου βγαλ’ ο Απόλλωνας απ’ το μαντείο μέσα
για λόγου σου, κάθουμενος εις το χρυσό στριπόδι
και διπλοπαραγγέρνει σου: Στέρεψε να τον έχεις.
Στέρεψε λέω, στέρεψε τον σουβλαντόντη  σκύλο,
που χάσκει ομπρός σου κι αλυχτά για διάφορο δικό σου!
Προστάτης σου εστάθηκε! Και κατιτίς σου δίνει.
Αν δεν το κάμεις κάτεχε: το σκύλο σου θα χάσεις!
Κοράκοι εμαζωχτήκανε κι ενάντιά ντου κράζουν!»
ΔΗΜΟΣ
Αναθεμά το! Μια δροσά δεν τση καταλαβαίνω
Είντα δουλειά ‘χει ο Ερεχθές μωρέ, με τσι κοράκους,
το σκύλο κι ούλα τούτανά;
ΠΑΦΛΑΓΟΝΑΣ
……………………….. Αφέντη εγώ ‘μ’ ο σκύλος!
Ντα δε γαυγίζω ολημερνίς; Και λέει σου ο Φοίβος,
εχε την έγνοια του σκυλού! Πως θα τον-ε κρατήξεις!
ΑΛΛΑΝΤΟΠΩΛΗΣ
Δεν προφητεύγεις ζάβαλες κατα που πρέπει. Ναί σου!
Ο γι-ίδιος ειν’ ο κούλουκας, μα τρώει προφητείες
ως κάνει και με τον λαγό και τον-ε πετσοκόβγει
Εγώ κατέχω, να σου πω για τούτονα το σκύλο!
ΔΗΜΟΣ
Πε σκιας εσύ! Μα μια στιγμής να πάρω κιαμια πέτρα.
Φοβούμαι και τρομάσω το ο σκύλος μη με φάει!
ΑΛΛΑΝΤΟΠΩΛΗΣ
Βλεπίσου τ’ Ερεχθέα γιε, τον Κέρβερο το σκύλο!
Σκλαβώνει τσ’ άντρες! Οντε τρως σει τη ορά ντου, τάξε,
μα έχει και τ’ αμέντε του, κι αν-ε σε ιδεί να χάσκεις,
γιαμιάς μονταίρνει, το φαϊ απου κρατείς να πάρει
Κι όντε θα πέσει η νυχτιά, στο μαγεριό τρυπώνει
και λάφτει τσι πιατέλες σου και τα νησά ομάδι!
ΔΗΜΟΣ
Ε, μα το θιό, πλια καθαρά ο Γλάνης τα δηγάται!
ΠΑΦΛΑΓΟΝΑΣ
Γροικά μου σκιάς κι ετούτονέ: «Μέσα στην πολιτεία,
τσ’ Αθήνας την πανίερη, θα-ν έρθει μια γυναίκα
και θα γεννήσει λιόντα γιο! Ετούτοσάς ο λιόντας
θα στέσει αμάχη και μαλιά με τα κουνούπια. Ναίσκες!
Θα πολεμήσει τον οχτρό για το λαό, σαν να ‘ταν
για τα κουλούκια ντ’ η μαλιά! Για να τον-ε κρατήξεις
χτίσε ξύλένια τα τειχιά και σιδερούς τσι πύργους!»
Εκάντισες ειντα θα πεί;
ΔΗΜΟΣ
…………………….. Οϊ μα τον Απόλλω!
ΠΑΦΛΑΓΟΝΑΣ
Μα λέει ξεκαθαριστά να μ’ ακριβοστερέψεις
Εγώ μ’ ο λιόντας σάοικα, απου σε προστατεύγει.
ΔΗΜΟΣ
Και πως μωρέ μου κόπιασες χωρίς να το καντίσω
κι ήβγες και λιόντας πανωθιώς;
ΑΛΛΑΝΤΟΠΩΛΗΣ
…………………………….Μα δε στα λέει ούλα! 
Την προφητεία δεν ξηγά ολόκληρη και γροίκα:
Δεν λε’  πως λέ’ ο Απόλλωνας, σε τάβλινους κουλέδες
και σιδερούς ….‘ποκειουσάς, να τον βάλεις μέσα;
ΔΗΜΟΣ
Ε, κι είντα θέλει να μου πει;
ΑΛΛΑΝΤΟΠΩΛΗΣ
………………………… Να τον-ε βάλεις, λέει,
σε δυο ταβλιά συνταιριαστά, να χουνε πέντε τρύπες!
ΔΗΜΟΣ
Ως με θωρείς και σε θωρώ, ετούτη η προφητεία,
γλήγορα θα ξετελευτεί!
ΠΑΦΛΑΓΟΝΑΣ
……………………… Μην του πιστεύγεις, είπα!
Φρουκού ‘πα-έ: «Κι αν κράζουσι κακής ζηλιάς κοράκοι,
εσύ, το γέρακα να θές και μην ξαλισμονήσεις
πως σου κουβάλησε έπαε, ούλους τσι καλαγκάδες
τση Σπάρτης φτεροπόδαρα δεμένους»
ΑΛΛΑΝΤΟΠΩΛΗΣ
…………………………………. Εκαμε το!
Μα το καμ’ ολομέθυστος! Γιε του Κεκρόπου γροίκα
-κακόβουλος εστάθηκες- για θάμασμα μην το ‘χεις.
Ως κι η γυναίκα δύναται το βάρος να σηκώσει,
αν τση φορτώσει ο άντρας τση, μα πόλεμο δεν κάνει.
Κι αν πα να κάμει θα χεστεί!
ΠΑΦΛΑΓΟΝΑΣ
…………………………Γροίκα μου σκιάς και τούτο:
«Ομπρός στην πύλη, εστάθηκε η Πύλος», ήκουσές το,
είντα δηγάται ο χρησμός; «Ομπρός στην πύλη, η Πύλος!»
ΔΗΜΟΣ
Είντα θα πει για το θεό «Ομπρός στην πύλη, η Πύλος»;
ΑΛΛΑΝΤΟΠΩΛΗΣ
Πράμα θα πεί για τα πηλά! Λώπως, να τα ξαγκλήσει
απ’ τα λουτρά;
ΔΗΜΟΣ
……………..Κι είντα μωρέ, άλουστος θα ‘πομείνω;
ΑΛΛΑΝΤΟΠΩΛΗΣ
Ε, είντα θες; Πηλά ‘ν’ αυτά! Μα έχε ‘δα το νου σου
στην προφητεία τούτηνέ, που ‘ν’ για το ναυτικό μας.
ΔΗΜΟΣ
Προσέχω! Μα πε μου πλια μπρος: πού θα βρω να πλερώσω
τα μεροκάματα μωρέ, των κατεργάρηδώ μας;
ΑΛΛΑΝΤΟΠΩΛΗΣ
«Υγιέ του Αιγέα,  βλέπισε μη σε τυλιγαδιάσει
η κόκκινη σκυλαλεπού, η ξεγιβεντισμένη,
απου στριφογυρίζεται κι ειν’ πονηρή περίσσα
κι απου με δόλο πάντα τση τα καταφέρνει λέω!»
Εκάντισες είντα θα πει;
ΔΗΜΟΣ
…………………….. Σκυλαλεπού, δεν είναι
ζάβαλες ο Φιλόστρατος;
ΑΛΛΑΝΤΟΠΩΛΗΣ
……………………..Μμμ, μμμ! Μα τα καράβια
που σου γυρεύγει ολημερνίς να πα να φέρει φόρους!
Και λέει ο Απόλλωνας, να μην του ξαναδώσεις!
ΔΗΜΟΣ
Και πως μαθές, σκυλαλεπού γίνεται το καράβι;
ΑΛΛΑΝΤΟΠΩΛΗΣ
Πως είναι γλήγορο πολύ, ίδια ωσάν τον σκύλο!
ΔΗΜΟΣ
Σκύλος θα πεις! Κι η αλεπού είντα μωρέ γυρεύγει;
ΑΛΛΑΝΤΟΠΩΛΗΣ
Τσι στρατιώτες πα να πει! Ιδια σαν τσ’ αλεπούδες 
δεν κλέφτουνε κι αυτοί, σαν βρουν σταφύλια στα χωράφια;
ΔΗΜΟΣ
Καλά τα λές! Μα τούτωνά των αλεπούδω’ πού ‘πες
πού θα βρω μεροκάματα;
ΑΛΛΑΝΤΟΠΩΛΗΣ
………………………. Εγώ θα σου τα δώσω!
Και δεν ξαργώ! Σ’ δυο μέρες τρεις, θα-ν έχω να στα φέρω.
Μα γροίκα δα και τούτηνέ, απου σου παραγγέρνει
ο Απόλλωνας, τ’ αμέντε σου να ‘χεις για την Κυλλήνη
μη σε τυλιγαδιάσει!
ΔΗΜΟΣ
………………Ποια; Μανά μου! Ποια Κυλλήνη;
ΑΛΛΑΝΤΟΠΩΛΗΣ
Την χέρα λέει τούτουνέ! Κυλλήνη κι αν την  λέει
Καλά το λε’! Ολημερνίς δεν σου την-ε ξαμώνει
και λέει,  βάλε μου ‘κειδέ. Στην χούφτα!
ΠΑΦΛΑΓΟΝΑΣ
………………………………………. Οϊ ζάρε!
Δεν σου ξηγά πολλά καλά! Οντε θα πει ο Φοίβος
Κυλλήνη, λέ’ μα το θεό την χέρα και την χούφτα
του Διοπείθη! Είντα θες; Δήμε, επά μου γροίκα!
Μια προφητεία σου ‘χω ‘πα, που ‘χει φτερά μεγάλα
Πως θα γενείς σταυραϊτός και πως θα βασιλέψεις
σ’ ούλο το κόσμο που κατέ’ς!
ΑΛΛΑΝΤΟΠΩΛΗΣ 
…………………………… Κι εγώ ‘χω άλλον ένα
Που λέει, πως την βασιλιά θα πάρεις σ’ όπου τόπο
στην γή, μα και στην θάλασσα την Ερυθρά! Γροικάς μου!
Ιδια εις τα Εκβάτανα θα φτάνεις να δικάζεις
και θα ‘χεις και παστά να τρως!
ΠΑΦΛΑΓΟΝΑΣ
……………………………… Κι είδα και στ’ όνειρό μου,
πως η θεά εφάνηκε και μια χρειγιά εβάστα
κι έχυσ’ απάνω στον λαό, υγειά και πλούθια Είδες;
ΑΛΛΑΝΤΟΠΩΛΗΣ
Ντα δεν ειδα κι εγώ ονειρο, πως απ’ τον Παρθενώνα
πορίζει η γι-ίδια η θεά κι εκάθουντον μια σκλόμπα
στο ν-ώμο τζη! Κι εβάστανε και δυο λαϊνια λέω,
Με τό ‘να απάνω στο λαό έχυνε αμβροσία
Και τούτουνε, απανωθιώς στην κεφαλή, με τ’ άλλο
έχυνε σκορδοκατρουλιά!
ΔΗΜΟΣ
…………………… Ε, δεν υπάρχει άλλος
από τον Γλάνη πλια σοφός. Εσένα μωρε θέλω! 
Πάρε με λω, τον γεροντή, να με γεροκομίσεις
και να μου μάθεις, ‘πο ξαρχής, πορπατηξα και τρόπους!
ΠΑΦΛΑΓΟΝΑΣ
Μην μου το κάμεις τούτονά. Ανήμενε λιγάκι
Και θα σου δίνω, για να τρως, κριθάρι κάθα μέρα!
ΔΗΜΟΣ
Δεν θέλω για κριθάρι μπρε να ξανακούσω! Ναί σου!
Εσκάσετέ με σόσοντας, κι εσύ κι ο Θεοφάνης
με το κριθάρι!
ΠΑΦΛΑΓΟΝΑΣ
……………. Μ’ απο δα κι ύστερα, θα σου δείνω
καλολεσμένο τ’ άλεσμα!
ΑΛΛΑΝΤΟΠΩΛΗΣ
…………………… Ντα ‘γω; Που θα σ’ το δείνω,
και ζυμωμένο τ’ άλεσμα και καλοφουρνισμένο! 
Μόνο να τρως!
ΔΗΜΟΣ
…………… Γλακάτε σκιας! Κάμετ’ ότι μπορείτε
κι όποιος μου ‘φράνει την κοιλιά, πλια πάνω από τον άλλο
τα χαλινάρια τση Πνυκός, ετούτουνά θα δώσω!
ΠΑΦΛΑΓΟΝΑΣ
Γλακώ σκιας πρώτος!
ΑΛΛΑΝΤΟΠΩΛΗΣ
………………….. Μη γλακάς, εγώ θα πρωτοφύγω!
ΧΟΡΟΣ
Λαέ, λαέ μια δύναμη περίσσα που την έχεις!
Ούλοι αθρώποι σου ‘χουνε τρομάρα, να κατέχεις.
Οντε σε ειδούν, σαν να θωρούν τύρρανο και τρομάσουν,
μα οι γαλιφιές σ’ αρέσουνε κι οι μαργιολιές σ’ αλλάσουν.
Ωσαν το έχνος κάθεσαι και των κακών φρουκάσαι
κι αν είσαι ‘πά, αλλού ‘χεις νου κι εύκολα, λω, πλανάσαι!
ΔΗΜΟΣ
Ποκατωθιώς εις τα μαλιά, ελίγεψεν ο νους σας
και πως δεν έχω δράμι νου, λέτε ο γεις τ’ αλλού σας.
Θεληματώντας μου μωρέ, περνώ για χασονούσης!
Κι οι κλέφτες πως με κυβερνούν, κάθου καλά ν’ ακούσεις:
Εγώ μαθώς, καθημερνώς θέλω φαϊ να βρίχνω
κι εκείνους, σαν παχύνουνε, από ψηλά τσι ρίχνω! 
ΧΟΡΟΣ
Για να το κάμεις τούτονά, θέλει περίσσα γνώση,
χαλάλι σου τα τάϊστρα κι οι κόποι μας οι τόσοι!
Καλά ‘νεθρέφεις σκιας ετά, στην Πνύκα τα σφαχτάρια,
καλά τα χεις και τζέλουνται  και παν ανάρια ανάρια.
Κι οντε ‘ποκάμει το φαϊ, το πλια παχιό διαλέγεις
κι απείς το σφάξεις στσι θεούς, δειπνάς το και πορεύγεις.
ΔΗΜΟΣ
Πέτε μου σκιας αντράκια μου, τσι κλέφτες που κατέχω,
δίκια δεν τσι κουλάντρισα και γελασμένους τσ’ έχω;
Οντε θα κλέψουν τσι θωρώ κι ας λέσι πως δεν τζ’ είδα,
μα ‘γω τα ‘χω τα μάθια μου, απάνω ντως, λεπίδα
Κι όσα μου κλέφτουν κι όσα τρων, θα τα ξεράσου’ ζάρι,
οντε θα ρίξω στο δοχειό του ψήφου το κοντάρι!
ΠΑΦΛΑΓΟΝΑΣ
Να π’ ‘α ποθάνεις! Σάλευγε!
ΑΛΛΑΝΤΟΠΩΛΗΣ
……………………….. Εσύ να π’ ‘α ποθάνεις!
ΠΑΦΛΑΓΟΝΑΣ
Δήμε, Ε, ‘μαι –ε! Κι είμαι έτοιμος να σε καλοσκαμνήσω,
σαν να ‘μουν τρεις φορές πλια μπρος, για τούτονά φτασμένος
ΑΛΛΑΝΤΟΠΩΛΗΣ
Ντα ‘γω; Σαν να ‘μουν τρεις φορές και δέκα και διακόσες
και χίλιες μύριες! Ε, ‘ν’, μαι ‘πα! Χιλιώμυριώρχομένος!
ΔΗΜΟΣ
Κι εγώ, σας επερίμενα τρεις μυριάδες χρόνια
κι έχω μεγάλη σιχασά για λόγου σας γροικάτε
κι εδά και πλια πρωτήτερα. Χιλιώμυριώμαϊμούνια!
ΑΛΛΑΝΤΟΠΩΛΗΣ
Κατέχεις είντα πρέπει ‘δα να κάμεις;
ΔΗΜΟΣ
………………………………… Αν-η μ-πείς μου!
ΑΛΛΑΝΤΟΠΩΛΗΣ
Βάλε κι εμέ κι ετούτονέ, να φύγομε-ν ομάδι,
για να σε φράνομε μαθώς ίσα, και καθως πρέπει.
ΔΗΜΟΣ
Καλά! Αειντέστε! 
ΑΛΛΑΝΤΟΠΩΛΗΣ και ΠΑΦΛΑΓΟΝΑΣ
………………. Ε, ‘μαστε!
ΔΗΜΟΣ
…………………………… Φύγετε!
ΑΛΛΑΝΤΟΠΩΛΗΣ
……………………………………. Δεν σ’ αφήνω,
να μ’ αντικόβγεις! Ηκουσες;
ΔΗΜΟΣ
………………………….. Την σημερνήν ημέρα,
θα κάμω γέλια μπόλικα, οι κάυκοι να ‘ν’ αιτία
Πολλά βαρύς μου φαίνομαι! Πολλά βαρύς σου λέω!
ΠΑΦΛΑΓΟΝΑΣ
Θωρείς; Εγώ πρωτόφερα, να κάτσεις την καθέκλα!
ΑΛΛΑΝΤΟΠΩΛΗΣ
Και το τραπέζι; Που ‘ν’ το μπρε! Ετούτο το τραπέζι
εγώ πρωτο-πρωτόφερα!
ΠΑΦΛΑΓΟΝΑΣ
……………………………..Πάρε το πιταράκι! 
Κρίθινο, μα ‘ναι σκιας καλό. Τση Πύλου το κριθάρι!
ΑΛΛΑΝΤΟΠΩΛΗΣ
Πάρε τσι δίπλες τούτεσές! Εμάλαξέ τσι πούρι,
η γι-ϊδια η θεά! Γροικάς; Με φιλντισένια χέρια!
ΔΗΜΟΣ
Μακρύ που ‘ν’ το δαχτύλι σου, θεά μου παινεμένη!
ΠΑΦΛΑΓΟΝΑΣ
Κι εγώ, σου φέρνω τούτανέ τα μπίζα χυλωμένα!
Μα ξάνοι’ χρώμα! Δε’ εξά! Η γι-ίδια η Παλλάδα
τα μάχτησε. Ναι, λέω σου! Η Πυλοκαταλύτρα!
ΑΛΛΑΝΤΟΠΩΛΗΣ
Δήμε, κατέχεις μια δουλειά; Απανωθιώς σου στέκει
η γι-ίδια η θεά -η θεά!- για να σε προστατέψει
κι έπεψε τούτο το ζουμί, γεμάτο ‘να τσικάλι!
ΔΗΜΟΣ
Ε, κακομοίρη, και θαρείς ετούτη η πολιτεία,
θα-ν είχ’ αθρώπους ζωντανούς, αν δεν εστεκε ‘κείνη
ποπανωθιώς να τση βαστά γεμάτο το τσικάλι!
ΠΑΦΛΑΓΟΝΑΣ
Τούτο το ψάρι πέμπει σου η Στρατοφοβερή μας!
ΑΛΛΑΝΤΟΠΩΛΗΣ
Ετούτο το ζουμί ‘πεψε, με το γουλίδι μέσα,
του Κύρη τσ’ ομπριάς, του Ζα, η Πρωτοθυγατέρα.
Και την κοιλιά. Και τούτηνέ την ομαθιά. Μα ξάνοι! 
Και χορδογάρδουμα ‘πεψε και το κνισάρι ακαίριο!
ΔΗΜΟΣ
Καλά καμε! Τον πέπλο τση θα ‘χε στο νου τση, πρέπως!
ΠΑΦΛΑΓΟΝΑΣ
Η Γοργολόφα σου μηνά, να φας και την γαλέτα,
να πλένε τα καράβια μας καλά κι αντρειωμένα.
ΑΛΛΑΝΤΟΠΩΛΗΣ
Πάρε κι ετούτανέ ‘πα-έ!
ΔΗΜΟΣ
……………………… Τ’ άντερα; Να τα κάμω
είντα μωρέ;
ΑΛΛΑΝΤΟΠΩΛΗΣ
………….Ειντα μωρέ; Επίτηδες στα πέμπει
η γι-ίδια η θεά! Γροικάς! Να φαν κι οι κατεργάροι
να στηλωθούν τα μέσα ντως. Κοντό και δεν καντίζεις,
είντα λοής το ναυτικό  σκέπει και προστατεύγει;
Πάρε και τούτονε να πιεις; Τριά και δυο το πήγε!
Τρία κρασί και δυο νερό!
ΔΗΜΟΣ
………………………Ω το παντέρμο πιόμα!
Ετούτο τ’ ανεκάτωμα το τρίαδυο! Μανά μου!
ΑΛΛΑΝΤΟΠΩΛΗΣ
Το τρίαδυο, μου το ‘σασε η Τριτογεννημένη!
ΠΑΦΛΑΓΟΝΑΣ
Πάρε απ’ την τούρτα τούτηνέ κι ετούτο το κομμάτι!
ΑΛΛΑΝΤΟΠΩΛΗΣ
Ε πάρε σκιας κι από ν-τα ‘με ολόκληρη την τούρτα!
ΠΑΦΛΑΓΟΝΑΣ
Μα συ, δεν έχεις λω, λαγό για να του δώσεις! Εχεις;
ΑΛΛΑΝΤΟΠΩΛΗΣ
Κακό και κακο ν-το ‘παθα! Και πού θα π’ ‘α γυρεύγω;
Βγάλε ψυχή μου, βγάλε ‘δα πιτηδιερό τερτίπι!
ΠΑΦΛΑΓΟΝΑΣ
Είδες λαγό! Νταγκούνα ε;
ΑΛΛΑΝΤΟΠΩΛΗΣ
……………………….. Κι είντα μου τον-ε δείχνεις;
Ειντά ναι μωρ’ εκεινοινέ; Αμπασαδόροι θα ‘ναι!
Κι έρχουνται κι είντα φέρνουνε; Σακούλες το χρυσάφι!
ΠΑΦΛΑΓΟΝΑΣ
Πού ‘ν’ τζι, κοντό; Πού ‘ν’ τζι μωρε;
ΑΛΛΑΝΤΟΠΩΛΗΣ
…………………………………… Αμε να τσι ξανοίγεις!
Δήμε μ’, αγαπημένε μου, έπαε ξάνοι’ λώμπης!
Γιά-ε λαγό στον έφερα!
ΠΑΦΛΑΓΟΝΑΣ
…………………………Ωφου την τσιφτελιά μου!
Γιαειντα μωρέ, μου τ’ άρπαξες; Γιάειντα αδικησές με;
ΑΛΛΑΝΤΟΠΩΛΗΣ
Ναι σου! Μα τα ιδιά καμες στην Πύλο! Ναί σου, λέω!
ΔΗΜΟΣ
Πε μου και πως το σκέφτηκες και τού ‘κλεψες το έχει;
ΑΛΛΑΝΤΟΠΩΛΗΣ
Εσκέφτηκέ ν-το η θεά κι εγώ τον κόπο πήρα!
Εγώ μπήκα στον κίνδυνο!
ΠΑΦΛΑΓΟΝΑΣ
………………………. Μα ‘γω τον είχα ψήσει!
ΔΗΜΟΣ
Σάλευγε πώδε! Σάλευγε! Την χάρη θα την έχει
οποιος μου τον εκένωσε!
ΠΑΦΛΑΓΟΝΑΣ
……………………… Μανά μου το καημό μου!
Εξεμπροστέρεψέ με σκιας και στην αδιαντροπιά μου!
ΑΛΛΑΝΤΟΠΩΛΗΣ
Ε, Δήμε, είντα λες εδά; Ποιος είναι πλια καλιά μας
για το λαό κι ελόγου σου και την βορδοκοιλιά σου;
ΔΗΜΟΣ
Κι είντα να πω, να μη φανεί σε τούτους που θωρούνε,
πως δεν αδικοδίκασα;
ΑΛΛΑΝΤΟΠΩΛΗΣ
…………………… Εγ’ ‘α σου πω και γροίκα:
Αμε και πιάσε να χαρείς, εκείνο το κοφίνι,
απου ‘χα ‘γω και ξάνοιξε, να ιδείς ειντά ‘χει μέσα.
Κι απώς, αμε και ξάνοιξε και ‘κείνου το καλάθι.
Κι έγνοια μην έχεις μήδε μιά. Δεν αδικοδικάζεις!
ΔΗΜΟΣ
Ε, για να ιδούμεν’, έπα-ε, ειντά ‘χει το κοφίνι
ΑΛΛΑΝΤΟΠΩΛΗΣ
Αφέντη, ξάνοιξε καλά, δροσά δεν θα βρεις! Ηύρες;
ΔΗΜΟΣ
Εδέ κοφίνι του λαού!
ΑΛΛΑΝΤΟΠΩΛΗΣ
…………………. Αμε και πέρα πέρα.
Ξάνοιξε το καλάθι ντου. Θωρείς ποσά ‘χει μέσα;
ΔΗΜΟΣ
Ειδέ καλούδια και κακό! Μα ξάνοιξε την τούρτα!
Ξάνοιξε πόσο ‘κράτηξε! Και μου ‘δωκε του μαύρου
ενα ‘ποχέρισμα μωρέ!
ΑΛΛΑΝΤΟΠΩΛΗΣ
………………….. Κι ετσά ‘κανε και πάντα!
Απ’ ότι κι αν εμάζωνε σου ‘δειν’ ενα ψιχάλι
και για δικού ντ’ εκράθιενε τα μπόλικα. Γροικάς το;
ΔΗΜΟΣ
Βρώμο! Και γιάειντα μ’ έκλεφτες και ψόματα μου λάλιες;
Εμέ, «που σε στεφάνωσα και δώρα σου ‘χα κάμει»! 
ΠΑΦΛΑΓΟΝΑΣ
Κι αν έκλεψα, για να φελώ τον τόπο-ν έχω κλέψει!
ΔΗΜΟΣ
Βγάλ’ το στεφάνι σου γιαμιάς. Βγαλ’ το στεφάνι, λέω!
Να στεφανώσω τούτονέ.
ΑΛΛΑΝΤΟΠΩΛΗΣ
………………………. Βγάλε το! Βγάλ’ το, βρώμο!
Παραδαρμένε!
ΠΑΦΛΑΓΟΝΑΣ
…………… Οϊ-δα! Δεν βγάνω το στεφάνι!
Μια προφητεία επόμεινε και λέει το μαντείο,
ποιος ημπορεί και δύναται εμένα να νικήσει!
ΑΛΛΑΝΤΟΠΩΛΗΣ
Για μένα λέει! Διάβαζε! Εμένα ‘νοματίζει!
ΠΑΦΛΑΓΟΝΑΣ
Ναι, μα πρωτύτερα κι εγώ θέλω να σε ρωτήξω,
να ιδώ, αν είσ’ εκειοσάς που λέει η προφητεία!
Και μια τζ’ αρχής, για λέγε μου: Κοπέλι όντεν είσουν,
σ’ είντα σκολειά εσπούδαξες;
ΑΛΛΑΝΤΟΠΩΛΗΣ
……………………………….……. Στα μαγερεία μέσα
και στα καζάνια, με ξυλιές!
ΠΑΦΛΑΓΟΝΑΣ
………………………. Ειντά πες; «Προφητεία,
πως μου κεντρώνεις την καρδιά!» Μ’ ας είναι. Πέ μ’ ακόμη:
Ειντα σε δασκαλεύγανε;
ΑΛΛΑΝΤΟΠΩΛΗΣ
…………………………..…… Να κλέφτω και ν’ αρπάζω,
να πέρνω όρκους ψεύτικους και να παραγαδεύγω.
ΠΑΦΛΑΓΟΝΑΣ
Απόλλωνά μου! «Απόλλωνα, είντα μου ‘χεις γραμμένο;»
Και άντρας σαν εγίνηκες, εξέτρεξες ποια τέχνη;
ΑΛΛΑΝΤΟΠΩΛΗΣ
Ασαλλουμάρος το πρωί κι αλλαξοκώλης νύχτα!
ΠΑΦΛΑΓΟΝΑΣ
Μάνα μου! « Εξεκουμπίστηκα κι εχάθηκα και πάω!
Λίγες ολπίδες έμειναν» Πέ μου μωρέ και τούτο:
Τα απάκια, τα λουκάνικα, πού τα πουλείς; Στο φόρο,
γή στα καστροπεράσματα του καστελιού απόξω;
ΑΛΛΑΝΤΟΠΩΛΗΣ
Οπου πουλιούνται τα παστά! Στου καστελιού τσι πόρτες.
ΠΑΦΛΑΓΟΝΑΣ
Ωφου! Μα ‘βγήκε του θεού η προφητεία ακαίρια!
«Τον κακομοίρη τούτονέ, πάρετε να διαβείτε.
Στεφάνι, χαιρετώ σε μπλιο! Ακόντας μου σ’ αφήνω!
Σε ξένα χέρια θα βρεθείς. Ξένοι θα σε φορούνε!»
«Κλέφτης δεν είναι σαν κι εμέ, πλια τυχερός εστάθη»
ΑΛΛΑΝΤΟΠΩΛΗΣ
«Δία τσ’ Ελλάδας, η τιμή τση νίκης, εδική σου!»
ΔΟΥΛΟΣ Α’
Να χαίρεσαι την νίκη σου! Μα μην αποξεχάσεις,
πως, αν εγίνηκες μαθώς, μονημερίς ο πρώτος,
εγώ ‘μ’ αιτία! Ηκουσες; Και θέλω και μια χάρη:
Να μ’ έχει για σπιούνο σου, δίκες να καταστένω!
ΔΗΜΟΣ
Μα πε κι εμένα το όνομα, απου ‘χεις. Πως σε λένε;
ΑΛΛΑΝΤΟΠΩΛΗΣ
Εμένα; Αγοράκριτο! Στην αγορά γεννήθη’
κι απ’ τα σουχλιά τζ’ εθράφηκα!
ΔΗΜΟΣ
……………………………………….… Ας είν’ ευλοημένο!
Τ’ Αγορακρίτη τούτουνέ, μπιστεύγομαι την χώρα.
Πάρε και τον Παφλάγονα.
ΑΛΛΑΝΤΟΠΩΛΗΣ
…………………………………….. Αφέντη Δήμε, γροίκα!
Εδ’ ‘α σε βαβαλίζω ‘γω και γλήγορα θα λέεις,
πως δεν ευρήκες άθρωπο καλύτερ’ από ‘μένα,
στην πολιτεία τούτηνέ, που ζούνε τόσα έχνη!
ΧΟΡΟΣ
Δεν υπάρχει πλιά καλό,
παρά να θωρείς χορό.
Καβαλλάρους να θωρείς,
να χορεύγου’, να φραθείς.
Μ’ αρχινούν, μα ξετελειώνουν,
ε, χορό τον-ε στελειώνουν!
Δεν το θέμε κι ας γενεί,
οξω με καημό να βγεί
ο Λυσίστρατος μαθώς,
κι ο Θουμάντης ο φτωχός,
που δεν έχει να χαφτεί,
μούδε σπίτι να χωστεί,
που στ’ Απόλλωνα γλακά,
τα ιερά τα πυθικά
και θερμοπαρακαλεί,
πράμα να ‘βρει να χαφτεί!
Δεν είν’ εκείνο κι άσκημο τσι πονηρούς να παίζεις,
μα ‘ναι τιμή για τσι καλούς και τσι σοφούς αθρώπους!
Αν κειος, απου σε μιάολιά θ ακούσει τ’ απλυτά του,
εκάτεχε ποιος ήτανε, δεν θα ‘χα την ανάγκη
ν’ αναθιβάλω έπα-ε, τον πλια καλό μου φίλο!
Ποιος είναι επά, που δεν μπορεί να ξεχωρίσει τάξε,
τον Αριγνώτο τον καλό, από τον αδερφό ντου;
Διαφέρουν, ως διαφέρουνε το γαλαν’ απ’ το μαύρο!
Γή, ο ριζίτικος σκοπός απ’ τ’ άλλα τραγουδάκια!
Σαμπως δεν είναι συγγενείς. Ετσά ‘ν’ ο Αριφράδης 
Κακός! Κακά πορεύγεται, μα το ξετρέχει κι όλας!
Δεν θελ’ ‘α πιάσω λήτη ντου, του ξεγιβεντισμένου,
μα έκουσα, πως εύρηκε ένα τερτίπι νέο:
Εκουσα πως την γλώσσα ντου βρωμέζει και γαργιώνει
και πάει στα πουταναριά να γλείψει την δροσούλα!
Kαι κασιδιού’ τα γένεια ντου! Kαι ταραμό μεγάλο
φέρνει μαθώς στων γυναικώ τα σκέλια και πλια πάνω!
Κι ίδια σαν το Πολύμνηστο γράφει τσι μαντινάδες,
αρσίζικες! Και συντροφιά με τον Oιώνη κάνει!
Oποιος μαθώς, ετούτονά τον σκυλογαυγισμένο
δεν τον αποσιχαίνεται, είν’ ίσα ίσα λώμπης
και δεν θα κοινωνήσει σκιας, απ’ το κρασί που πίνω.
Πολλές φορές τσ’ αργαδινές, που δεν με πιάνει ύπνος
του Kλέω’ την αχορταγιά κάθομαι ντουχιουντίζω.
Λένε μαθώς, πως αν γενεί και μπει σε πλούσο σπίτι
να φάει, απ’ το μαγατζέ δεν βγαίνει πρίχου σκάσει!
Kι οι πλούσοι τον παρακαλούν και λέσι ν-τ’ «Aρχοντά μας,
πόρισε μπλιο, λυπήσου μας, έβγα από το τραπέζι!»
Λένε πως ήτον μια φορά αθρώποι τα καράβια
και κάμανε μια σύναξη και μια γριά καράβα
εσκώθηκε και μίλησε κι είπε ντως. «E, κεράδες
εμάθετ’ είντα γίνεται στην πολιτεία πούρι;
Λένε, πως ένας στρατηγός εζήτηξε να πάρει
πλια ‘π’ εκατό από ν-τα μας, να πάει στην Kαρχηδόνα
κακός, ξυδιάς κι ανάποδος, Yπέρβολο τον λέσι»
Kαι τα άλλα, τα καράβια, λέει, γιαμιάς εποσταθήκαν
κι επήρανέ –ν το για κακό. Kι εγύρισε μιαν άλλη,
καράβα, που δεν είχενε ποτ’ άντρα σηκωμένο
και λέει « Kάμε το θεά, θερμοπαρακαλώ σε,
κάμε να μην κυβερνηθώ ποτές από ‘τσα ν-άντρα.
Kαλλιά σαράκι να με βρει να σαθρακιάσω πούρι!»
Iδια τσα-ε, μα το θεό, κουμπάροι που θωρείτε,
εμένα που σας-ε μιλώ, δεν θα με κυβερνήσει
ο Nαυφαντής, τση Nαυσωνιάς ο γιος ο παινεμένος!
Ως είναι αλήθεια, πως πευκώ ξύλα ‘χουν ταιριασμένα
κι εχτίσασί με! Kι αν μαθώς σε ‘σας, που τα γροικάτε, 
αρέσουνέ σας τούτανά, εβγάστ’ απανωθιώς μου,
να πάμε ν’ αρμενίσομε, να πάμε στο Θησείο,
γή στων αγίων των σεμνώ θεών την εκκλησία! 
Δεν ‘φήνω πούρι, στρατηγό την πόλη ν’ αναμπαίξει.
Kι αν θέλει τέθοια πράματα, μόνος κι αμοναχός του 
να ταξιδέψει, να χάθει, καπνού κι ανέμ’ ας πάει
Nα παει και στην θάλασσα, να ρίξει τα σκαφίδια,
που μάλασε τσι λύχνους του απ’ τα πηλά ο βρώμος!
AΛΛΑΝΤΟΠΩΛΗΣ
Σωπάτε και κρατείτε μου το ν-ίσο και μην πάτε
όρκους βαρείς να πάρετε! Tα δικαστήριά μας,
απου ‘ναι  ακαίρια η χαρά τούτης τση πολιτείας,
να κλείσετε! Σκωθείτε μπρε κι εσείς απου θωρείτε
και ψάλετε ν-ομάδι μου!
XOPOΣ
…………………….. Φως τση πανώριας πόλης!
Tσ’ Aθήνας κι ούλω τω’ νησώ’ προστάτη παινεμένε,
σαν είντα νέο κουβαλείς καλό κι ευλοημένο,
που θα ‘ν’ αιτία και πολλές θυσίες θα γενούνε
και θα καπνίσουνε γυρού οι στράτες;
AΛΛΑΝΤΟΠΩΛΗΣ
…………………………………. Eβρασά τον,
το Δήμο, κι ενεήκεψε κι εμόρφησε περίσσα!
XOPOΣ
Kαι που ‘ν’ τον, άρχο που κατές ετούτα τα τερτίπια;
AΛΛΑΝΤΟΠΩΛΗΣ
Eις την Aθήνα την παλιά, την μενεξολουσμένη,
κάθεται εδά!
XOPOΣ
…………. Kαι που ‘ν’ τονε; Πως έχει ξετελέψει;
Σαν είντα φορεσά φορεί;
AΛΛΑΝΤΟΠΩΛΗΣ
…………………….. Eδά ‘ναι όπως τότες,
απου καθούνταν κι έτρωε του Mελτιάδ’ ομάδι
και τ’ Aριστείδη. Kάμετε λιγάκι καερέτι,
να τον-ε ιδείτε! E. ‘ν’ τον-έ! Γροικάτε τα πως τρίζουν
τα μάσκουλα στσι πόρτες του; Aειντες, φωνή μεγάλη
σύρετε. Σύρετε φωνή! E, ‘ν’ την παλιά Aθήνα
που την ετραγουδούσανε, τα παίνια τζη να πούνε,
που την-ε κατοικεί λαός περίσσα αντρειωμένος!
XOPOΣ
Aθήνα, Aθήνα λαμπιρή, μενεξοκουκλωμένη!
Aθήνα πολυζήλευτη, δείξε μας τον αφέντη
του τόπου μας, π’ αφέντεψε και στην Eλλάδα-ν ούλη!
AΛΛΑΝΤΟΠΩΛΗΣ
E, ‘ν’ τον-έ, που στέκεται ομπρός σας αντρειωμένος
που ‘κρέμασε στην κεφαλή ολόχρυσους τζιτζίρους
και την αρχαία φορεσά φορεί και λάμπει μέσα.
Δεν παίζει μπλιο πεντόβολα, μα την Eιρήνη φέρνει
Kι είναι και το κορμάκι ντου στα μύρα βουτημένο!
XOPOΣ
Xαίρε χαρά, ρηγάρχοντα και πρώτε των Eλλήνων
κι εμεις χαρά να πάρομε από την εδική σου!
Oσα κι αν εξετέλεψες, ταιριάζουνε στον τόπο
ίδια ωσάν το τρόπαιο που ‘ναι στο Mαραθώνα!
ΔHMOΣ
Σίμωσε Aγοράκριτε και πρώτε μέσα στσ’ άντρες!
Φίλε κι αγαπημένε μου, πε να χαρείς: Σαν είντα
εδά που μ’ εκαλόβρασες, ρεμέδιο μου ‘χεις κάμει;
AΛΛΑΝΤΟΠΩΛΗΣ
Pεμέδιο; E, να κάτεχες πως είσουνε πλια πρώτας
κι ειντά ‘σουνε κι ειντά ‘κανες, θεό θα μ’ είχες Δήμε!
ΔHMOΣ
Eιντά μου ‘ναι κι είντα ‘κανα; 
AΛΛΑΝΤΟΠΩΛΗΣ
…………………………… Kοντό και δε θυμάσαι;
Aν είσουνε στην σύναξη κι έβγαινε ένα μαϊμούνι
και σου λεγε: «Λαέ, Λαέ εγώ ‘μαι για τα ‘σένα!
Eγώ ‘μαι μωρ’ ο καύκος σου, εγώ πολυαγαπώ σε,
εγώ ‘χω λ’ω την έγνοια σου, για τούτονά μου γροίκα
ότι κι αν πώ» Eσύ γιαμιάς, έπαιζες την φτερούγα
κι εσήκωνες το κέρατο
ΔHMOΣ
…………………….. Eγώ μωρε;
AΛΛΑΝΤΟΠΩΛΗΣ
………………………………….. Nαί λέω!
Kι αυτός, απής σου τά ‘παιρνε, εφευγε κι εχανούντον!
ΔHMOΣ
E, μά! Ε, μά! Eτούτανά μου κάνανε οι βρώμοι;
Kι εγώ δεν έπαιρνα μωρέ, μούδε χαμπάρι;
AΛΛΑΝΤΟΠΩΛΗΣ
……………………………………….. Nαίσκες!
Nτα δεν ειχες αυθιά μαθές, εσύ ‘χες παρασόλια
κι ανοίγανε κι εκλείουσανε, ίσαμε να πεις τρία!
ΔHMOΣ
Eτόσονα ‘μουν ζάβαλες, παράουρος και τσούκος;
AΛΛΑΝΤΟΠΩΛΗΣ
Nη μα το Zα και πλια πολύ! Aν ήτον δυο ρητόροι
κι ο γεις τως, σου δασκάλευγε καράβια να ποτάξεις
κι ο άλλος τα λεφτα ν-των-ε, μπαξίσα να τα δώσεις,
εσύ, εγροίκας τούτουνα, που ‘λεγε για μπαξισα
και κείονα, απου λεγε για τα καράβια τάξε
γιαμιάς τον κλώτσο του ‘δεινες. Eιντά ‘χεις μπρε και σκύφτεις
κοντό και ζάλη σε βαστά και δεν μπορ’ α σαλέψεις;
ΔHMOΣ
Nτρέπομαι λέω, Nτρεπομαι για όσα ν-εχω κάμει
AΛΛΑΝΤΟΠΩΛΗΣ
Δήμε, δεν φταίς ελόγου σου! Aλλοι εβάνανέ σε
κι επαίζανέ σε ύστερα. Mα πε μου κι έναν  άλλο:
Aν ήρχουντον εδά κιανείς, να πούμ’ αβοκάτος
και πεί « Γροικάτε δικαστές, αλεύρι δεν θα ιδείτε
αν δεν καταδικάσετε σε τούτηνέ την δίκη»,
σαν είντα λές πως θα γενεί;
ΔHMOΣ
…………………………Θα τον ανεσηκώσω 
ψηλά, στα ύψη τ’ ουρανού, για να τον-ε γκρεμίσω, 
και θα ΄χω τον Yπέρβολο δεμένο στον λαιμό ντου
AΛΛΑΝΤΟΠΩΛΗΣ
Kατά που πρέπει, εδά μιλείς! Mα πέ μου, είντα θα διάχνεις
απο ‘δα κι ύστερα; Για πε! Πως θα ρηγέψεις πούρι;
ΔHMOΣ
Γι’ αρχή, θα δώσω στσ’ άντρες μας, απου ‘ναι στα καράβια
και σέρνουν το βαρύ κουπί, τα μεροκάματά ντως.
AΛΛΑΝΤΟΠΩΛΗΣ
E, δε καλό, που θα γενεί για κώλους πονεμένους!
ΔHMOΣ
Kι απώς, όποιος απ’ τσ’ άντρες μας γραφτεί να πολεμίσει
περίττου εις το πεζικό, έκειδα θ’ απομείνει
και δεν θ’ αλλάζει φορεσά, κατά που θέλει πούρι!
AΛΛΑΝΤΟΠΩΛΗΣ
Eδα ‘ν’, που τον Kλεώνυμο  θα κόψει η γι-ασπίδα!
ΔHMOΣ
Kι απώς, κιανείς αμούστακος δεν θα περιδιαβαίνει
στον φόρο και στην αγορά!
AΛΛΑΝΤΟΠΩΛΗΣ
……………………….. Kαι που θα πάνε Δήμε,
το Kλεισθενιώ κι ο Στράτωνας;
ΔHMOΣ
……………………………. Λέω για τα κοπέλια,
που κάθουνται κι ολημερνίς βάζει-ν ο μάστοράς τως
και λένε: « E, ‘δε τυχερό, να ζεί αναμεσώ’ μας
ο Φαίακας! Eιδες εκειά είντα πιτήδιος είναι,
κι είντα καλός τερτιπιλής κι είντα σαστής μεγάλος
κι αγναντιστής και γνωστικός και κουβεδιάστης μέγας
και τροπικός και φωνιαλάς και πρώτος στα βαϊζα!»
AΛΛΑΝΤΟΠΩΛΗΣ
Δήμε, ντα δε μπορείς και σύ, γιαμιάς να ξετελέψεις
ο πρώτος καταχτυπητής του νακλιτζή ν-ετούτου;
ΔHMOΣ
E, όϊ-δα κι ίσαμ’ εκειά, μα θα τσι ‘ποζυγώξω,
να παν αλλού τα νάκλια ντως, τα ψιψιρίσματά ντως!
AΛΛΑΝΤΟΠΩΛΗΣ
E, πάρε τούτο το σκαμνί και τούτο το κοπέλι,
για να σ’ το κουβαλ’ όπους πάς. Kι η γι-όρεξη αν σε πιασει,
έχε το για σκαμνί κι αυτό.
ΔHMOΣ
……………………….. E, το παντέρμο λέω,
καλό που ‘ν’ τ’ αντιγιάγερμα στα πρωτινά μου χρόνια!
AΛΛΑΝΤΟΠΩΛΗΣ
Eτούτονά, θα ‘χεις να πείς, οντε σου παραδώσω
Μια βιόλα τριαντάχρονη, την όμορφη Eιρήνη!
Eιρήνη κόπια γλήγορα!
ΔHMOΣ
…………………            ….. Δία μεγάλε Δία!
Eίντα καλή που φαίνεται ! Ως την θωρώ μου δίδει
ο νούς μου, μια τριανταριά φορές να την περάσω
Πού την ευρήκες;
AΛΛΑΝΤΟΠΩΛΗΣ
……………….. Είντα πού; Ο βρωμοπαφλαγόνας,
την είχε στ’ αποπίθαρα χωσμένη, μην την εύρεις.
Μα ‘γω, στην δίδω εδα-έ, να πάτε στσ’ ανεγύρους!
ΔHMOΣ
Και τον βρωμοπαφλάγονα, απου ‘καμε-ν ετόσα,
πώς θα τον πλερώσεις μπρε;
AΛΛΑΝΤΟΠΩΛΗΣ
…………………………. Δεν θα τον-ε ξεκάμω!
Μον’ ‘α του δώσω να ‘χει αυτός την τέχνη την δική μου.
Aπόξω στσι καστρόπορτες, θα π’ ‘α πουλείς τ’ απάκια
λουκάνικα βουιδοκοιλιές κι άντερα μοναχός σου
Και θα ‘χουν τα λουκάνικα ‘νεκατωμένο  κρέας,
σκυλινο και γαϊδουρινό. Kι οντε μεθιά θα κάμεις
με τσι πουτάνες να γλακάς περίτου να τα βάλεις
κι απ’ τα λουτρά, πηλόνερα να πίνεις ως σου πρέπει.
ΔHMOΣ
Καλά μωρέ το σκέφτηκες, μα τούτονά του πρέπει.
Με τσι πουτάνες διγαβρέ ολημερνίς να στένει
και τσι λουτράρηδες! Ωωω! Ωωω! Eλα, παρακαλώ σε!
Eρχου να κάτσεις μετ’ εμέ στο Πρυτανείο μέσα,
εις την καθιά που κάθουνταν ο σκυλογαυγισμένος.
Kλούθα μου κι έπαρε ‘πα κι ετούτο το ρασίδι
τ’ αφορδακού και βάλε το! Kαι τούτονέ, το βρώμο,
ας τον-ε πάρει ένας σας, να τον πάει απόξω.
Οξω απ’ τα τείχη! Κι έκειδά την τέχνη ν-τ’ ας αρχίξει.
Κι όντε περάσουν από κειά, οι ξένοι απου θα ‘ρθούνε,
απου τσι κακομοίριασε, φτωχό να τον-ε ιδούνε!
