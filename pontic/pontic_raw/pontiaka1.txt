http://www.elxefsis.com/index.php/el/%CE%B4%CE%B9%CE%B1%CE%BB%CE%B5%CE%BA%CF%84%CE%B9%CE%BA%CF%8C%CF%82-%CF%80%CE%BF%CE%BB%CE%B9%CF%84%CE%B9%CF%83%CE%BC%CF%8C%CF%82/374-%CF%80%CE%BF%CE%BD%CF%84%CE%B9%CE%B1%CE%BA%CE%AE-%CE%BB%CE%BF%CE%B3-%CF%80%CE%BF%CE%AF%CE%B7%CF%83%CE%B7
Αφιέρωμα Στην Ποντιακή Λογοτεχνία & Ποίηση
Αντάρτε μ’ σα ψηλά ρασιά\nποιός μαγειρέβ’ και φάισε\nποιός πλεν’ κιά τα λιώματας\nκάθε Σάββα αλάισε;\nΑντάρτεμ’ επαρεξένκασε\nτο σπίτι μ’ εφκαιρώθεν,\nελάπα το και σιαίρουμαν\nτο όπλον ντε φορτώθες.\nΑνάθεμα Κισά-Μπατζάκ\nτο κοντόν ποδάρι σ’\nέρθανε και αντάρτες μας\nκι επήραν το κεφάλι σ’.
Aκρίτας όνταν έλαμνεν αφκά σην ποταμέαν,\nεπέγνεν κι έρτουν κι έλαμνεν την μέραν πέντ’ αυλάκια,\nεπέγνεν κι έρτουν κι έσπερνεν εννέα κότια σπόρον.\nΚαι ν-έρθεν πουλίν κι εκόνεψεν ση ζυγονί\' την άκραν,\nκαι σκούται καλοκάθεται ση ζυγονί’ την μέσην.\nΟπίσ’ πουλίν, οπίσ’ πουλίν, μη τρως την βουκεντρέαν.\nΚαι το πουλίν ελάλεσεν ανθρώπινον λαλέαν.\nΝτό στέκ’ς, ντό στέκ’ς Aκρίτα μου και τίναν αναμένεις;\nTο ένοικό σ’ εχάλασαν και την καλή σ’ επέραν\nκαι τα μικρά τα πούλοπα σ’ σο περιβόλ’ εσύραν.\nΒιτσοκοπά τον μαύρον ατ’ και φτάν’ και κοντεφτάνει.\nΑνοίξετέ με, νε πορτάρ’, ανοίξτε να σεμπαίνω.\nΕνοίξαν ατόν οι πορτάρ’, εμπαίν’ απές Ακρίτας.\nΆλλοι σκαμνία δίγν’ ατόν, άλλοι καυκία απλών’νε\nκαι σο σκαμνίν ’κί κάθεται και το καυκίν ’κί παίρει.\nΈσυρεν το σπαθίν ατου ας σο χρυσόν θηκάρι,\nχίλιους εμπρός εσκότωσεν και μύριους από πίσω\nκι επέρεν την κόρ’ κι έφυγεν, εννιά νύχτας κι ημέρας.
Οι Τούρκ\' όνταν εκούρσευαν την Πόλ\', τη Ρωμανίαν,\nεπάτνανε τα εγκλησιάς κι επαίρναν τα εικόνας,\nεπαίρναν τα χρυσά σταυρούς, αργύρα μαστραπάδες\nεπήραν και τη μάνα μου, σ\' εμέν έμποδος έτον.\nΕπήγεν και ν-εποίκε με σ\' Εμίρ Αλή τα σκάλας.\nΕμέν ατός πεσλέεβεν με το μέλ\', με το γάλαν,\n«Υιέ μ\', αν ζεις και γίνεσαι, στη Ρωμανίαν φύγον.\nΕκεί \'χες κύρ\' Ανδρόνικον και αδελφόν Ξαντίνον».\nΕγέντον ο αιχμάλωτον, εγέντον κι ερματώθεν.\nΕπαίρεν τ\' ελαφρόν σπαθίν κι ελλενικόν κοντάριν.\nΤοιμάσκεται ο αιχμάλωτον και ση Δενής την στράταν.\n«Αστρίτσια μ\' χαμηλώσετεν, φεγγάρι μ\' κάθα έλα,\nγια δείξετέ με τη στρατήν, ντο πάει ση Ρωμανίαν»….
Έπάρ\' υιέ μ\' την σπάθην σου, τ\' Ελλένικον κοντάρι σ\'\nδεβ\' ατουνούς σκόρπισον ατ\'ς σαν άνεμος τα φύλλα".\nΧίλιους έκοψα την πιρνήν, χίλιους το μεσημέριν,\nμα ο Θός έστεσεν την βροχήν και βρέχει Τουρκοπούλεα,\nο Θεός έστεσεν την βροντήν, βροντούν τα εγκλησίας.\nΝτ\' εποίκαμεν σε νε Θεέ, \'ς σο αίμαν βουτεμένοι!\nΣεράντα χρόνια χτίσκουνταν του Έλλενου το κάστρον\nκι ατώρα να χαλάεται με το βαρύν την σπάθην!\nΕκεί πουλλία κελαηδούν με φλιβερόν λαλίαν,\nεκεί Έλλενοι απέθεναν, μύρεα παλληκάρεα! ……………….
Ο Βασιλειάς ο Βασιλειάς, παργοριάν \'κι παίρνε.\nΕπαίρεν τ\' ελαφρόν σπαθίν, τ\' Ελλενικόν κοντάριν\nτσοι Τούρκους κρούγνε\'ς σο σπαθίν,\nτσοι Τούρκους \'ς σο κοντάριν,\nτριακόσιους Τούρκους έκοψεν και δεκατρείς πασάδες,\nτσακώθεν το σπαθίν ατού, κι εσκίγεν το κοντάριν.\nΌντεν εκαλοτέρεσεν, απεσ\' τσοι Τούρκς επέμνεν\nκι όντεν εκαλοτέρεσεν και μοναχός επέμνεν.\nΚι ατοίν ατόναν έθαψα\'ς, σο χλοερόν τιουσ\' έκιν………….
Aυτές τες μέρες διάβαζα δημοτικά τραγούδια,\nγια τ’ άθλα των κλεφτών και τους πολέμους,\nπράγματα συμπαθητικά, δικά μας, Γραικικά.\nΔιάβαζα και τα πένθιμα για τον χαμό της Πόλης\n«Πήραν την Πόλη, πήραν την, πήραν την Σαλονίκη».\nΌμως απ’ τ’ άλλα πιο πολύ με άγγιξε το άσμα\nτο Τραπεζούντιον με την παράξενή του γλώσσα\nκαι με την λύπη των Γραικών των μακρινών εκείνων\nπου ίσως όλο πίστευαν που θα σωθούμε ακόμη.\nΜα αλίμονον μοιραίον πουλί «απαί την Πόλην έρται»\nμε στο «φτερούλν’ αθε χαρτίν περιγραμμένον\nκι ουδέ στην άμπελον κονεύ’ μηδέ στο περιβόλι\nεπήγεν και εκόνεψεν στου κυπαρίσ’ την ρίζαν».\nΣίτ’ αναγνώθ’ σίτ’ ανακλαίγ’ σίτ’ ανακρούγ’ την καρδίαν…….
Έναν πουλίν, καλόν πουλίν εβγαίν\' από την Πόλην\nουδέ στ\' αμπέλια κόνεψεν ουδέ στα περιβόλια,\nεπήγεν και-ν εκόνεψεν α σου Ηλί\' τον κάστρον.\nΕσείξεν τ\' έναν το φτερόν σο αίμα βουτεμένον,\nεσείξεν τ\' άλλο το φτερόν, χαρτίν έχει γραμμένον.\nΜη κλαίς, μη κλαίς Αϊ – Γιάννε μου και δερνοκοπισκάσαι,\nΗ Ρωμανία πέρασε, η Ρωμανία ‘πάρθεν\nΗ Ρωμανία πέρασεν, ανθεί και φέρει κι άλλον.\n-------------------------------------------------------------\nΝ’ αϊλί εμάς και βάι εμάς - οι Τούρκοι την Πόλ’ επαίραν\nεπαίραν το βασιλοσκάμ’ - κι ελάεν η Αφεντία.\nη Ρωμανία ’πέρασεν - η Ρωμανία ’πάρθεν.
Έναν πουλίν μαύρον πουλίν, μαύρον άμον την νύχταν,\nολονυχτίς τριγύριζεν με τα φτερά ανοιγμένα,\nκαι επεστάθεν την Αυγήν, κι εκάτσεν σ’ έναν άκραν\nμονάκριβου παρασταρί, δίχως επανωθύρι,\nαπομεινάρ’ τη Παλατί, κιντέας ντ’ εγομώθεν.\nΆεν Παύλον εκλείστεν κα, ο Ταύρον εγονάτσεν,\nτο Μετζήτ εχαμήλωσεν, ο Κασκαμπάς κα έρθεν,\nκαι τα Καμένα τ’ έρημα στέκνε και αφουκρούνταν…\nΑφουκρούνταν και θλίφκουνταν, και κλαίγνε, ούλ’ εντάμαν…\nΘέ μ’ δείξον μας την δύναμη Σ’!..Χριστέ μ’ ποίσον το θάμα Σ!\n»Ποίσον με πετρένεν κρεμόν, άμον τ’ Αλογοστάρια,\n»Ποίσον με πράσινον λειβάδ’, άμον τα Λειβαδία,\n»Ποίσον με ασάλευτον ραχίν, άμον τον Άεν Παύλον.\n»Να μη ‘πορώ και πορπατώ, ‘ς σον τόπο μ’ να ‘πομένω…\n»Έχω κεπία απότιστα, αθέριστα χωράφια…\n»‘Φήκα τα πόρτας ανοιχτά, πόρτας και παραθύρια\n»Θ’ εμπαίν’ αέρας κι άνεμον και θα βζύν’ την καντήλαν.\nΘεέ μ’! Δείξον τη δύναμη Σ’! Χριστέ μ’ ποίσον το θάμα Σ’!\nΠοίσον με ποταμόπετραν βαρύν τη καταράχτε,\nΠοίσον με σπέλιας κατωθύρ’, ‘ς σην γην καταχωμένον,\nΠοίσον με αν θέλτς μικρόν λιθάρ’, αν θέλτς ποίσον με χώμαν.\nΘεέ μ’ ποίσον με ήνταν θέλτς, μόνον ‘ς σον τόπο μ’, άφς με.\nΆφς με αδά να θάφκουμαι, ‘ς σον τόπον ντ’ εγεννέθα,\n‘ς σο μνήμαν όμπου έθαψα, την μάνα μ’ και τον κύρη μ’……
Ποίος εμαυρολόεσεν; Ποίος εμαυροείπεν;\n«Κρωμέτες κατηβαίν’ ’ς σον Άδ’, τη Κωσταντά ο Δήμον!»\nΚι εβόεσαν τα σύμπαντα κι η γη συνεταράεν,\nκι ας σα συνεταράγματα ενοίεν τ’ Άδ’ η πόρτα\nκι έρθεν το μαύρον το χαπάρ’ ’ς σον σκοτεινόν τον Άδην.\n’Σ σον Άδ’ έσαν τα αένυφοι και νέϊκα παλληκάρα,\n’ς σον Άδ’ έσαν σουμαδεμέν’ κι έμορφα νυφαδόπα,\n’ς σον Άδ’ καρδόπα θλιβερά και παραπονεμένα,\nέκ’σαν ατό κι ελάγκεψαν κι εσκώθαν ’ς σο ποδάριν,\nκαι ν’ έρθανε και ν’ έκοψαν τη Δήμονος τη στράταν.\n«Αν έρται ο Μάρτ’ς ο μάραντον κι Απρίλτς μανουσακέας,\nαν έρται κι ο Καλομηνάς και τα καλά ημέρας,\nεμείς ’κι παρχαρεύουμαι και ’ς σον παρχάρ’ ’κι πάμε!\nΚι αν έν’ Δεκαπενταύγουστον κι αν έν’ τη Παναΐας\n’ς σον Αεσέρ’ ’κι αχπάσκουμες, ’ς σην Σουμελάν ’κι πάμε!\n«Παρακαλώ, παρακαλώ θεού παρακαλίαν!\n’Σ σον Άδ’ να βάϊ, ’ς σον Άδ’ ν’ αϊλί, ’ς σον Άδ’ μαύρα λαλίας\nκι ο Δήμον στέκ’ ασάλευτος κι ο Δήμον μαραιμένος!\n’Κι σκών’ απάν’ τ’ ομμάτα του τα καταδακρωμένα,\n’κι αποδιπλών’ τα γόνατα ’τ’ τα καταδιπλωμένα,\n’κι αποσταυρών’ τα χέρα του, τα κατασταυρωμένα.
Πόντος, νύφε ακριβοθώρετος τη Πόντου τη Ευξείνου,\nπυκνέσα δείσα σα ραχά μάραντα φορτωμένα.\nΠόντος! Αγέρας παρχαρί, θύμπιρου μυρωδίαν\nτη λύρας γλυκολάλεμαν, νερόπα πάντα κρύα.\nΕκεί η πρώτεσσα χαρά μ’, το υστερνό μ’ ο πόνος.\nΑροθυμώ και τραγωδώ, αροθυμώ και κλαίγω.\nΚι έρθανε χρόνα δίσεκτα, καταραμένα χρόνα\nο ουρανόν ελίβωσεν, σην γην ποτάμ’ το γαίμαν.\nΚι εσκώθεν θρήνος θάνατος, πέραν περού σον Πόντον.\nΞαν κρούγνε οι Αγαρηνοί και καίγ’νε και ρημάζ’νε,\nο βίον χάται γενεών, ο κόσμον ξεριζούται\nκι ένας λαός πορεύκεται σ’ Αδάμ την εξορίαν.\nΚαι σην Ελλάδαν έρθαμεν – ρίζα ’μουν προαιώνιον\nπατρίδα τη πατρίδας.\nΚαι ξάν πουλί μ’ ας σην αρχήν χτίζομεν το γεφύριν.\nΣα μαύρα τα χαλάσματα άθα και μανουσάκια.\nΤην γην κατατρυπαίνομεν μ’ αλέτριν και χορόν\nΤον ήλον ξαν σα χέρα ’μουν αγαπεμέν’ κρατούμεν.\nΚαι μ’ έναν στόμαν έναν ψήν και νούν βροντολαλούμεν\nΠόντος! Έν’ άστρον φωτεινόν οψέ, οσήμερον και πάντα.\nΠόντος! Έν’ άστρον φωτεινόν οψέ, οσήμερον και πάντα.
Την πατρίδαμ΄έχασα, - έκλαψα και πόνεσα\nλύουμαι κι΄αρόθυμω, - ν’ ανασπάλω κι΄επορώ\nΜίαν κ΄άλλο ΄σην ζωή μ΄- σο πεγάδι μ΄σην αυλή μ΄\nΝέροπον ας έπινα, – και τ’ ομμάτια μ΄έπλυνα\nΤά ταφία μ΄έχασα – ντ΄έθαψα κι΄ανέσπαλα.\nΤ΄εμετέρτς αναστορώ, – και ΄ς σο ψυόπο μ΄κουβαλώ\nΕκκλησίας έρημα – μοναστήρια ακάντηλα\nΠόρτας και παράθυρα – επέμναν ακράνοιχτα.
Ήρωα επουράνιε Τραντέλλενα του Πόντου\nείσαι ο νέον Ηρακλής τα σύνορα π΄εθέκεν\nσα ξένα σα αλόξενα σην απεραντοσύνεαν\nεπέρες και εκρέμασες Ελλενικόν σημαίαν.\nΑπάν σον θόλον τ΄ουρανού κι εφώταξεν ο κόσμον\nΕγυροκλώσκους εκιαπάν κι έστειλες χαιρετίαν\nΣη μάναν π΄ενεμένεσεν με φόβον σην καρδίαν.\nΚι εγόμωσες τη ουρανούς κι όλεν την Οικουμένην\nΜε αντιλάλ ποντιακόν, ποντιακόν λαλίαν …………….
 «Πατρίδα μ΄αραεύω σε».\nΠέντε οσπίτια έχτισα κι ασ’ όλα ξεσπιτούμαι\nπρόσφυγας είμ’ ασο κουνί μ’, Θε μ’ θα παλαλούμαι.\nΌσπιτα `θεκα ανάμεσα σ’ορμήν και ποταμάκρη\nπεγάδια μαρμαρόχτιστα, νερόν αμόν το δάκρυ.\nΚαι τώρα αδακές διψώ, νερό να πίνω ’κι έχω\nΕντρέπομαι να ψάλαβω τα χείλοπα μ να βρέχω.\nΠατρίδα μ αραεύω σε, αμόν καταραμένος\nσα ξένα είμαι Έλληνας, και σην Ελλάδαν ξένος.
«Βασίλεια εχάθανε»\nΒασίλεια εχάθανε και Βασιλιάν επήγαν\nΚαι μαναχόν αθάνατα τ΄εσά τα τραγωδίας.\nΕσέν ηγεύ να τραγωδώ άμον εγώ ντ’ εξέρω\nΆμον σ’ εσέν ντό εχρωστώ κι ‘αμον ς’ εμέν ντ’ ηγεύει\nΑέτς πά εκάτσα οσήμερον κι ετσούμσα το καρδόπο μ’,\nΚι αές ς’ σό αίμαν έβαψα τ’ έρημον’ το κοντύλι μ’,\nΚι αούτ’ το ποίημαν έγραψα ς’ σή γιάγιας ημ τη λάλιαν,\nΝα καίει άμον θυμίαμαν απάν ς’ σό κοιμητήρι σ’.\nΑτόσον επορεί η ψή μ’ κι ατόσον ταγιανίζει.\nΚείνο το βράδον έρθαμε καταφαρμακωμένοι,\nΕσέν να παρεβγάλομε ς’ σό υστερνόν τη στράτα σ’,\nΤή στράταν την αγύριστον ντό παίρ και πάει ς’ σόν Άδην.\nΤ’ οσπίτια μουν π’ επέμνανε έρημα και ησύζκα,\nΔίχως τ’ οσπιτιανούς ατουν, αραχνοσκεπασμένα,\nΚι ολόερα τ’ αυλία μουν καφούλια και κιντέας,\nΚαι τα πλακία τ’ άχαρα γομάτα κολισιάφρας.\nΤο άγιον το λείμψανο σ’ Αενταφή λαμπάδαν.\nΈρθανε ούλ’ οι τργωδιάντ’ κι ούλ’ οι κεμεντσιετσήδες,\nΑμίλετοι και άλαλοι ετέρναν είς τον άλλον.\nΛόγον πώς να στοχάσκουνταν τακάτ πώς να ευρήκνε\nΣ’ σά μάγλα τουν τα δυάκροπα, πατρίδας ποταμόπα,\nΈτρεχαν και εκχύουσαν ς’ σή ψύς τα ξεροτόπια.\nΣ’ σήν Τραπεζούνταν έστραψεν τ’ Αε Ευγένιου ο τρούλον\nΚι αποθαμέν εφέκανε εύκαιρα τα ταφία\nΚι ετοπλαεύταν οι άχαροι ολόερα ς’ σό κάστρεν\nΚι εράευαν τσοί ζωντανούς να λέγν’ ατς ντό εγέντον.\nΝτ’ εγέντονε ποίος εξέρ πέραν ς’ σήν Ρωμανίαν.\nΤρανόν κακόν θ’ εγέντονε κι ο Άδης εταράεν.\nΗ μάννα τ’ η χιλιάκλερος, η γραία η Λεμόνα,\nΕχάλασεν τα τσάμιας ατς’ και επελετσιεκώθεν,\nΈσυρ’ εχάσεν το στουράκ καταμεσού του Άδη,\nκι ερχίνεσεν να τραγωδεί με τη ψης τη λαλίαν.\nΧάρε τσιάπαν κουρφεύκεσαι, του κάκου όλια ντ’ εποίκες,\nτσιάπαν εξέβεν τ’ όνεμα σ’, εκεί ς’ απάν τον κόσμον.\nΚι εσύ πουλόπο μ’ Χρύσανθε, μη χαλάνς το χατήρι μ’,\nΈβγαλ’ τη λάλια σ’ το γλυκίν ν’ απλούται απές ς’ σόν Άδην,\nΤην λάλια σ’ εροθύμεσα γιαβρί μ’ ατόσα χρόνια,\nΝα τοπλαεύκουν τ’ εμετέρ’ πού κοίνταν ς’ σά κασέλας,\nΚαι ακομάν κι’ ενόησανε ρίζα μ’ τ’ εσόν την έλαν.\nΠέρεν ο Γώγον το τοξάρ’ κι ερχίνεσεν να παίζει\nΚι ο Χρύσανθον ελάγγεψεν απάν ς’ έναν λιθάριν\nΚι ερχίνεσεν να τραγωδεί μακρύν καΐτέν Ματσούκας.\nΝα σαν εκείνον π’ αποθάν ς’ σόν τόπον π’ εγενέθεν\nπού κι εφέκεν τα χώματα τ’ και πού κι εξενητεύτεν.\nΟ Άδης εντιδόνεσεν και οι Αδέτ’ εσκώθαν,\nΚι ούλ’ τ’ εμετέρ εφέκανε εύκαιρα τα ταφία,\nΕτσέρτσανε τα σάβανα κι επέρανε τη στράταν,\nΚι ετοπλαεύταν οι άχαροι ολόερα ς’ σό Γώγον\nΕσιάσεψαν κι ετέρνανε το Χρύσανθον ς’ σό στόμαν\nΑποθαμέν πώς γίνεται να τραγωδούν ακόμαν.\nΈλεγαν κι εθαμάουσαν τ’ ομμάτια τουν ντ’ ελέπνε.\nΕτέρνεν ατς’ κι ο Χρύσανθον κι η ψή ατ’ εγομώθεν,\nΚι όσον πολλά ετέρνεν ατς’ άλλο πολλά ετραγώδνεν.\nΦώταξον ήλιε μ’, φώταξον, άς λύουνταν τα χιόνια\nνα έρχουν ς’ σό ταφόπο μου, και κελαηδούν τ’ αηδόνια.
Μαύρον έν τον ό ούρανον - μαύρα χαπάρια έρθαν\nάς σόν τσόλ μαύρον Πόντον.\nΕσείς, πουλία που ΄ς σά ψηλά πετάτεν\nκρατέστεν τά φτερ-άν έσουν.\nΚαι ΄ς σήν Ελλάδαν δεβάτεν.\nΑτά τά μαυροχώματα - ας ‘σά δάκρυα ποτιγμένα\nμε μουράτια φορτωμένα.
Ντο είδες και ν’εζέλεψες; - ντο είδες κι επλανέθες ;\nΓιαμ” είδες ουρανόν ση γην, - γιαμ” είδες φως σον άδην;\nΓιαμ” είδες το ξημέρωμαν - ση φυλακής την πόρταν;\nΚαι μούδε ουρανόν σην γην - και μούδε φως σον άδην\nκαι μούδε το ξημέρωμαν - ση φυλακής την πόρταν.\nΑδά η νύχτα νύχτα έν - κι ημέρα πάλου νύχτα.\nΑδά λαχτόριν ΄κι λαλεί, - ποτές ΄κι ξημερώνει.\nΑδά η φρούχνα πιθαμήν - και το νερόν χερέαν,\nη φρούχνα σύρει το νερόν - και το νερόν τη φρούχναν,\nκαι ΄σέπεται το σάβανο μ”, - και κόφκεται το ράμμα μ”,\nκαι ρούζουν τα ματόφρυδα, - τα φύλλα του προσώπου,\nκαι ρούζουν τα κουλάκια μου - απάν” σ” ωμοπλατίτζα μ”.
 «Εσύ, τ΄εμόν το ακριβόν».\nΕσύ τ’ εμόν το ακριβόν\nεσύ τ’ εμόν το έναν\nόντες νοΐζω έρχεσαι\n΄έρται παγών’ το αίμα μ’.\nΕσύ τ’ εμόν η θάλασσα,\nντο πάγ’ν κ’ έρχουν παπόρια\nαν θέλτς φερν’νε με τη χαράν\nαν θελτς φερ’νε με ζόρια.\nΕσύ αμάραντον τσιτσάκ\n‘κι χάται η εμορφία σ’\nφοούμαι θ’ ομματιάζ’νε σε\nτση χώρας τα κουρφίας.\nΆνοιξη μ΄ και τσιτσάκι μ΄\nπαρχαρί μανουσάκι μ΄\nμάλαμα μ΄και χρυσόνι μ΄\nέναν και μαναχόνι.
Ξενιτεία το φαρμάκι σ’\nπολλοί πιν’ν’ ατό\nσην καρδίαν με ποτήρι\nατοίν κχύν’ν’ ατό.\nΖούνε με αροθυμίας\nγια να κλώσκουνταν\nση γαρήδες, σα μωρά τουν\nσουμά ν’ έρχουνταν\nοπίς ν’ έρχουνταν.\nΆλλ’ δουλεύν’νε πέντε χρόνια\nκαι άλλ’ δουλεύν’νε εφτά\nπολεμούν να γαζανεύν’νε\nκαι πολλά λεφτά.\nΆλλος τσακών το ποδάρν’ ατ\nκι άλλος κοφτ’ το χερ’\nγια όλτς εν η ξενιτεία\nδίκοπον μαχαίρ’.\nΜάνα που εν ο πατέρα μ’\nκουΐζ’ το παιδί σ’\nγράφτ’ σε η γαρή σ’ σο γράμμαν\nεχ’ και εβγαίν’ η ψη σ’.\nΚαι η γαρή σ’ μαραζωμέντσα\nέτον ημσόν ψην\nγια τ’ ατέν ζωή κ’ επέμνεν\nθα εμπαίν σην γην.
Όντες γερά η μάνα και άλλο ‘κι επορεί\nατότε θέλ’ βοήθειαν, ατότε θέλ’ ζωήν,\nκι όντες θα έρτε η ώρα και άλλο ‘κι θα ζει\nάμα ‘κι εφτάς το χρέος ης, θα καίεται η ψη σ’.\nΗ μάνα έν’ κρύον νερόν και σο ποτήρ’ ‘κι εμπαίν’\nη μάνα να μη ίνεται, η μάνα να μη έν’.\nΗ μάνα έν’ βράχος, η μάνα έν’ ραχίν\nσο δύσκολον την ώρα σ’, μανίτσα μ’, μανίτσα μ’ θα τσιαείς,\nη μάνα έν’ το στήριγμαν, τη χαράς το κλαδίν\nτ’ ατηνές η εγάπη ‘κι ευρήεται ση γην.\nΘα διαβαίνε τα χρόνεα, θα γέρουμε κι εμείς\nατά είναι με τη σειράν ‘κι θα γλυτών’ κανείς,\nκαι ολ’ πρέπ’ να εξέρουμε σ’ αούτο τη ζωήν\nχωρίς τη μάνας την ευχήν κανείς ‘κι ελέπ’ χαΐρ’.
Αδά σ’ ελέπισα στ’ εγνώριμα, ξαν μα και σα ξένα\nλουλούδε παρχαρί σε χάλκενον και μικρό αλώνιν\nκαι πάλεμαν πικρόν ρασί, μα κι άστρωνε μια γέννα\nπου ο νους υλάζει, λέγνει του, με δόξα κι εξαμώνει.\nΜα κι όσο αν τ’ ορώματα τ’ ημέρας και τη νύχτας\nσο νου μου κρούν και τραγωδούν και σ’ άσπρο γης το χώμα\nτρανόν φωνήν η θάλασσα θα σέρνει που ’ν αλύχτας\nματιάς γυρνά μερ’ άψιμον σου σύμπαντο το δώμα.\nΠουλί ομάζεις κι αν τ’ γαλάζιου απ τ’ ουρανού το γνέμα\nμε ψή και στόμαν έναν φωτεινόν η γλώσσα λέγειν\nπως εν πια θαμαστήν του κόσμου η λαλιάν ντο κλαίγειν\nτα ’σ’ αρωθυμιάς και θλίφκεται, βαθέο τ’ αγιον αίμα.
«Μάνα που ν’ αραέψω».\nΈνα μασάλιν πέει μάνα μου να έν αληθινόν\nνα έν α σην αγρομέρετα, α σην τόπο τ’ εσόν\nεκέκα τα ψηλά ραχά έχουν νερόπα κρύαν\nκι ωράζ’ ο αητέντς α σην μακρά της γης την εμορφίαν.\nΠέμε εκέκα αν τραγωδούν τον πόνον πως τον λεν\nπέμε την πίστην, τα όνειρα και την χαράν πως κλαίν\nη αγριέσα γης, ο ουρανόν τ’ αηδόν΄ πως καλατσεύουν\nκαι με τον ήλο αγίασμαν την ψην πως ημερεύουν.\nΚαι σην σιωπήν ποια προσευχήν, σ’ αερόπον ποίον κλάμα\nόρκον ποίον έδεκες κρυφά και εις άστρον ποίον τάμα\nκι ετράνινες και ένουμνες γενναίεσα σ’ ένα βράδον\nωσάν εντάμαν μ’ άψιμον, μάνα είδες και τον Χάρον.\nΠού να βρω μάνα μου πιπίλ να σπείρω γενεάν\nάθια και τριαντάφυλλα σ’ έναν κεπίν γιοσμάν\nνα λάσκεσαι τ’ απουρπουνού σεβντά να σκουντουλίζει\nκι ήνταν θυσίασες για εμέ πάντα να μου θυμίζει.\nΜάνα τώρα ετράνινα και εγροικώ κι ελέπω\nερχήνεψα να ψαλαφώ το γένος να ωράζω\nάκσον την αγωνία μου και πέμε που αραεύω\nδείξισε απόθεν έρχουμαι πού αχπάσκουμαι να έβρω.
«Μαρμαρωμένες θύρες».\nΆμον ποτέν μυροσταθείς μαρμαρομένων των θυρών\nσην νύφε ομπροστά καλοτραγούδεσεν έβδομον ντο ψαλμόν\nμακρέαν επέταν δώρημαν μάραντα τ’ άγρα δεσμωτών\nκαι μνέσκουσεν όπου ‘ναι ανθρωπόπουλλον κει ‘ναι το θεριόν.\nΣε λίβα θρακωτάν τριάχτιδην ευχήν σ’ κάμεν\nπινιτζής απάνου στ’ άλογο έχσ’ να μην ντον γυρισμόν\nκαϊκά σταθ’ς απέσου των βουνών ελαιόκλαδον και σ’ βάλλεν\nπλέξεν στεφάνι στα μαλλία, γεννεπλασέ σ’ ντων ουρανόν.\nΈσο αλωνοτόπιν υφαίνειν εξίαστρον ντο χάδιν\nκι απές σο εγκλεσίες απού δεν μυρωδιάζουν αγιασμόν\nαφτέτσε τ’ αφτρίν που ‘χει σε χώμα αφίκην ντο ασπράδιν\nφτιάχνεν αψηλά χρυσό κλωστάριν και φαίνεν σου σκοπόν.\nΈγκιζε χαλκόν που ‘χει στ’ αμπέλιαν απ’ την ζώντα σκέψιν\nκι εννάσκεσε τα λούλουδαν να μην ποτέν σου εμαραθούν\nεπότησεν ήλεν το νερόν, παράδεισον με θρέψιν\nματιές κάμεν τα όνειραν, αννόματοι το φως να εξαναδούν.
«ΤΗ ΘΑΝΑΤΙ ΤΟ ΣΠΕΛ» η σπηλιά του θανάτου.\nEναν, έναν μαύρον ημέραν, εκούιξεν εις, απες σο σπέλ’:\nΟι μανάδες ντο έχ’νε μικρά μωρά,\nνα εβγαίνε οξιοκά ασο σπέλ’.\nΟ Ευκλείδης ατ’ εν’ να λέει ατ’ς…………… Έβγαισα…..\nΚαμίαν να μη επροφτάνα κι έβγαινα…. Ετοπλαεύταμε εκεί.\nΠόσοι νομάτ’ έμνες κι θυμούμαι. Έρθαν ουλ οι τρανοί.\nΟ Ευκλείδης, στεναχωρεμένος και με το κιφαλ’, κατιβασμένον.\nΕμεν εσέβ’, εμεν το βούι-βούι.\nΚάποιον κακόν έβρε’ μας ξαν, έλεγα εγώ εμέν.\nΕπαίραμε, επαίραμεν έναν βαρύν απόφασιν, είπεν,\nκαι θέλομε ν’ακούτ’ ατο κι εσείς,\nκαι ν’αποφασίζετε για το καλόν τη χωρί.\nΟι Τουρκάντ’ εγομώθαν σ’ ορμάνια και πολλά,\nκι θα επορούμε να στέκομε απές σο σπέλ’.\nΠρέπ’, πρεπ΄ να φεύομε,\nκι απόθεν επορούμε να φεύομεν, εν’ μανάχον το ποτάμ’.\nΑτό, ατό θα γίνεται απές σην νύχταν.\nΑν… κουβαλούμε τα μωρά με τ’ εμάς, ατά θα κλαίγ’νε,\nκαι θα παίρ’νε χαπέρ οι Τουρκάντ’ και κανάν΄,\nκι θα αφήν’νε με την ψ’ην.\nΑν, άν σ π ά ζ ω μ ε τα μωρά, θα γουρταρεύκουμες ουλ’.\nΝτο ακούν τα ‘ ωτία μ’;\nΝτο είν’ ατά ντο λέγνε, παλαλωσύνιας….. παλαλωσύνιας.\nΟ Σπυριδόπον, Εσκώθεν. Εμέν είπεν,, σπάξτ’εμε,\nτο παιδίν ‘κι δίγ’ατοοοοο.\nΚλαίμε, βαρκίζομε, ατό ‘κι γίνεται.\nΈλένγο, είπαν εμέ, ατό, εσύ θ’αποφασί’εις, για το παιδί σ’,\nκαι για τον άντρα σ’.\nΕχάσα τ’ αχούλι μ’, ‘κι επόρεσα να καλατσεύω.\nΤρέχω, τρέχω αφ’κά σ’ορμίν, τρέχω, κλαίγω, βαρκίζωωωωω.\nόι, όι, όι…….\nΘεέ μ’, έπαρ ‘εμέν, και άφ’σον τον άντρα μ’, αφ’ς το παιδί μ’,\nκλαίω, βαρκίζω. Θεέ μ’, ντ’ έτον αγούτο το κακόν Θεέ μ’.\nΠόσον εστάθα εκεί αφ’κα κι ξέρω.\nΈρθεν η Αποστολιδάβα, η Σοφία, εύρε’με. Εφτουλίγουμνε.\nΕπαίρεν’ με, εσκώθαμε κι εγύρ’τσαμε ’ς σο σπέλ’.\nΟ Αριστείδης χαπέρ ’κι επαίρεν, εκαίγουτον α σον πυρετόν.\nΕπαίρα, επαίρα το μωρόν ’ς σην εγκάλια μ’ να βυζαλίζ’ ατό.\nΣπίγγω, τερώ ατο απές σ’ ομμάτια, και λέγω εγώ εμέν:\nΌχιιιιι , όχιιιιιι,’ κι επορώ να δίγ’ ατοοοο, κι επορώωωωω.\nΕτέρεσα τον Αριστείδην, κι εβάρκιξα…\nΘεέ μ’, θεέ μ΄κι επορώ, βοήθα΄με!.... Βοήθαμε……\nΠοίον κλαδίν να εφτάγω γουρπάν!΄\nΚι επορώωωωω! όι, όι, όι..\nΕλίγωθα κι επέμνα.\nΌταν, όταν έρθα σα σύγκαλά μ’,\nεκλώστα, ετέρεσα τον Αριστείδην.\n’Ετον σο γιάν’ιμ’,\nάμα το μωρόν πουθέν ΄κι έτον!\nΒαρκίζω, κουίζω, τρέχω οξιωκά α σο σπέλ΄.΄\nΚι επρόφτασα το μωρό μ’. όι, όι, όι, όι …………… ό ι, όι, όι.\nΈσπαξαν το μωρό μ΄………… έσπαξαν το μωρό μ΄.\nΝ’αϊλί εμέν, έχασα το μωρό μ’.\nΘεέ μ΄…… θεέ μ΄.\nΚλαίγω, φτουλίγουμαι και παρακαλώ τον θεόν,\nΘεέμ, επαίρ΄ κι εμέν.\nΝτόν κακόν εποίκα ΄Τον, ΄κι ατόσον πολλά βασανίζ’΄με.\nΝτόν κακόν εποίκα ΄Τον, ΄κι ατόσον πολλά βασανίζ’΄με.\nΘεέεεεμ…………..\nΝτόν κακόν εποίκα ΄Τον, ΄κι ατόσον πολλά βασανίζ’΄με.
