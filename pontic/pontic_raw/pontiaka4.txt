https://www.zougla.gr/pontos/paradosi/article/pontiaka-distixa
'Αρνί μ’ την πόδαν ντο πατείς, εγώ να εμ’ν το χώμαν\nΝ’ ακούω και την καλατσή σ’ α’ σο γλυκύν το στόμαν\nΤα φαρμάκια ντ’επότ’σες μεν, ευλοΐας να γίνταν\nΚαι όλια τ’ αμαρτίας ις σ’ εμόν την ψην ας κείνταν\nΘυμάσαι όντες επαίγναμε σ’ ορμάνια τσαναβάρεα\nΗ πάχνεα εναν πιθαμήν νε τσαρούχια νε ορτάρεα\nΘυμάσαι όντες επαίγναμε, σα χώραφεα μερέαν\nΕκλίσκουμ’ και ν εφίλνα σε σην απλοσυνορέαν\nΘυμάσαι οντες επαίγναμε, εντάμα σα χορτάρεα\nΚάθε χορτάρ’ και φίλεμαν, κάθε βούραν κι εγκάλια\nΠαράδες `κι εκαζάνεψα, ανάθεμα τα λίρας\nΤρυόνα μ’ ερωθύμεσα το στίπον, τη ματζίρα σ’\nΤ’ ομματοτσάτσια σ’ ειν’ πολλά, τ’ οφρύδεα σ’ κι αλλ’ ολία\nΑρνόπο μ’ όντες είδα σεν, αμόν το χιον’ ελύα\nΑμόν τ’ αρνί μ’ κ’ ευρίεται σ’ όλιον την οικουμένη,\nΕγώ απ’ ατό κ’ εχόρτασα, κι ατό πα απ’ εμένι\nΤα δάκρεα μ’ εκυλίουσαν, Καλομηνέσ’ χαλάζια\nΕγώ επαρακάλνα το κι ατό `ποίνεν τα νάζια\nΕξέβεν απάν σο κεράσ’, εσώρευεν κεράσια\nΕρχίνεσεν να τραγωδεί τ’ αρνί μ’ γιαβάς γιαβάσια\nΤο πρόσωπο σ’ ανθόγαλα ντο κείται σο καρσάνι\nΕίδα σε οψέ κι οσήμερον, νασάν εμέν νασάνι\nΑφήστε μεν ας τραγωδώ αούτο το τσιμένι\nΤ’ εμόν τ’ αρνίν μικρίκον εν, χωρίς εμέν `κι μένει\nΕμέν οι λύκ’ εσάρεψαν απάν και σα καμένα\nΘα στείλω σε τα λώματα μ’ λερά και ματωμένα\nΠολλά ρασιά χωρίζ’νε μας και κ’ έχ’νε τελεσία\nΤα γράμματα χαΐρ κ’ εφτάν’, πουλί μ’, ση μανασία\nΕρχίνεσεν να ψιχαλίζ’ κι απ’ έναν έναν σύρει\nΑτώρα το μικρόν τ’ αρνί μ’ εγέντονε γεσύρι\nΕρχίνισεν να ψιχαλίζ’ και να ξεροχιονίζει\nΑφκά σο σπαρελόπο σου να σαν που ρωθωνίζει\nΧιονίαν τα ψηλά ρασιά κατήβα σο χωρίον\nΚανείτ’ αρνί μ’ ντο έπιες α’ σο νερόν το κρύον\nΈρθεν πουλί μ’ ο Χειμωγκόντ’ς κατήβα σο χωρίον\nΆλλο μη συρτ’ς την καμονήν για του παρχάρ τον βίον\nΈρθεν πουλί μ’ ο Χειμωγκόντ’ς, έρθαν’ τα κρύα μήνας\nΝασάν που κείνταν δυ’ νομάτ’, να ηλί που κείται ίνας\nΣο θεόν βαρύν να μη εν, κατ’ θα λέω παιδία\nΟ θάνατον `κι σύρκεται τσ’ εγάπ’ς αροθυμίαν\nΆντρας ις σουρουνεύκεται κι εσύ το τσαλίμ’ σ’ πόλκον\nΈναν ώραν αφκά και κα’ `κι πατείς οξυπόλ’τον\nΧάραξεν κι η Ανατολή, σκίαξαν τα ρασία\nΆλλο κ’ είδα μα τον θεόν αοίκα άσπρα ψήα\nΤα νεότητα μ’ έχασα αδά παν σα βραδάς ι\nΈναν γραμμόπον στείλον μεν ας εξέρω ντ’ εφτάς ι\nΑνάθεμά σεν άλογον, το δουκάλ’ σ’ `κι πιάνω\nΕέμ’νε απ’ οπίσ’ σ’ εσέν, και την εγάπ’ θα χάνω\nΟ ουρανόν ελίβωσεν, φοούμαι θα χιονίζει\nΤην έμορφον εφίλεσα, άσκεμος θα φουμίζει\nΚα’ έλα και ν όλιον τ’ ορμίν, τη στράταν μη σασεύ’ς ι\nΌριασον παίρ’νε μας χαπέρ’, πουλί μ’ το νου σ’ ας εχ’ς ι\nΟ ουρανόν ελίβωσεν, η γην ετσαμουρώθεν\nΑ’ σην εγάπ’ π’ ερρώστεσεν καμίαν κ’ ελαρώθεν\nΟ ουρανόν ελίβωσεν και πυκνοκαταστάζει\nΚατ’ έπαθεν τ’ αρνόπο μου, βαρέα αναστενάζει\nΟ ουρανόν ελίβωσεν με τ’ έναν μαύρο λίβιν\nεσέν ιεύ’ το φίλεμαν, τον άντρα σ’ το μολύβιν\nΟ ουρανόν ελίβωσεν, φοούμαι βρεχ’ και βρεχ’ σεν\nεσέν που εχ’ επέζεψεν, αροθυμά που κ’ εχ’ σεν\nΤα δάκρεα μ’ εκυλίουσαν σ’ εγάπ’ς ιμ τα φεγγίτας\nΚι ατό έλεε σισελεεύ, στάζ’νε τα σταλαγμίτας\nΘα εβγαίνω σα ουράνια, θ’ εφτάω αναφοράδες\nΤ’ εμόν την ψην ο θεόν `κι παίρ’, θα παιρ’ν ατό οι νυφάδες\nΓιατί πουλόπο μ’ `κι τερείς άλλο σ’ εμέν μερέαν\nΠόσον καιρόν κι άλλο θα διγ’ς σ’ εμέν τη μαχαιρέαν\nΠως έθελνα σο κάρδοπο σ’ εγώ να εμ’ν το αίμαν\nΈναν ώραν να μ’ επορείς, να ζείς χωρίς εμέναν\nΑπρίλτ’ς κι ο Μάρτ’ς όντες χιονίζ’ και τ’ άνθεα ρουζν’ απ’ έναν\nΑμόν τσ’ εγάπ’ς την εγκάλιαν `κι σκουντουλίζ’ κανέναν\nΌλια τα παρχαρόνερα εξέρτ’ς κι απ’ έναν έναν\nΚλίσκεσαι κα’ να πίντ’ς νερόν κι αροθυμάς εμέναν\nΠουλί μ’ κρύον νερόν είσαι, νασάν τον διψασμένον\nΝασάν που κείται με τ’ εσέν και σκούται νυσταγμένον\nΕσύ θ’ επέγνες σο παρχάρ, εμέναν κατ’ ελάλνες\nΚαλά ντο κ’ έρθα με τ’ εσέν, τ’ ημσόν τη ψη’ μ’ θ’ εβγάλνες\nΚουτνίν σπαρέλ’ θα `φτάω σε, κουμάσ’ Χατσαβερίτ’κον\nΝα εχ’ ραψίδ’ Καπίκιοϊς και χαρτσίν Λιβερίτ’κον\nΆσπρα τσιτσάκια ξύουνταν α’ σην πορπατεσία σ’\nΝα εμ’ν τη’ σπαρελί’ σ’ τ’ αστάρ κι εκείμ’νε απέσ’ σα ψήα σ’\nΕγώ καρύπκα εκούιζα, ατό χαιρπέσκα ελάλνεν\nΤην πόρταν εθ’ εκλείδωνεν κι εμέν απέσ’ κ’ εβάλνεν\nΕγώ εσέναν είχα σε χαμούφταν κεντρωμέντσα\nΚι ατώρα έρθα κι εύρα σε και πολλά τσιχλωμέντσα\nΑκείν το πέραν τα ραχιά αρ’ τίναν αναμέν’νε\nΑτά που εσονλίτευαν, κανείς πουθέν κ’ επέμνεν\nΠουλόπο μ’ θ’ αναμένω σε αφκά σ’ αγρομηλόπον\nΘα λύνω και καλοδενώ τ’ εσόν το σπαρελόπον\nΌλια τα χάρεις ο Θεόν έπλασεν ατά απάν ις\nΕρούξες απάν σον τσεχέλ’ που κ’ εγροικά α’ στο χάλι σ’\nΤ’ αρνί μ’ επαρεξέγκεν με ους τα δύο λιθάρια\nΤα δάκρεα τ’ εκυλίουσαν άμον μαργαριτάρια\nΧτέντσον κι αποδελίασον τα μαύρα τα μαλλία σ’\nΛύσον το σπαρελόπο σου, έπαρ’ με απέσ’ σα ψήα σ’\nΓιατί κι αφήν’ σε η μάνα σ’ να φευ’ς και ν α’ σο γιαν ατ’ς\nΌντες έτον άμον εσέν θ’ έτρωεν τ’ από παν ατ’ς\nΠού εν εκείνον το πουλίν τα παλαλά ντ’ εποίνεν\nΈστεκε κι εκαλάτσευεν και το ποράν εξύνεν\nΔεξιά να πας δελαίνεσαι, ζεβριά να πάς φοάσαι\nΔέβα τογρία εμπροστά σ’ εκείνον π’ αγαπά σε\nΤ’ εμόν του καρύπ τ’ όνεμα, σ’ ένα βραχιάλι σ’ γράψον\nΌντες φορείς και ν αναλλάζ’ς, ας κρούει σο νου σ’ και κλάψον.