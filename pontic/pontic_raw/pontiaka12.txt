H Γυναίκα Και Το Θερίον… Είνας Ματσουκάτες Πολλά Εσύρνεν Με Την Γυναίκαν Άτ’. Κακέσα Και Τζετρεφίλτσα Γαρή Έτον. Με Την Ταβήν Εσκούσαν Και Με Την Ταβήν Εκεϊσαν. Έπουγαλέφτεν Ερίφ’ς Και Επαίρνεν Την Απόφασιν Να Γλυτών’ Άσ’ Ατό Το Βάσανον. Έναν Ημέραν Άμον Πάντα Επαίρεν Την Κρεπήν Και Επήγεν ‘Σ Σ’ Όρμάν Σα Ξύλα. Επεμάκρυνεν Πολλά Α Σο Χωρίον. Σ’ Ναν Τρανόν Πελίτ Κεκά Ειδεν Έναν Βαθύν Κουΐν Πολλά Βαθύν.
— Αγούτο, Ενούντσεν, Θα Εν’ Η Σωτηρία Μ’…
Έκοψεν Κάμποσα Τρανά Κλαδία Και Εσκέπασεν Το Στόμαν Τη Κουί. Έσυρεν Απάν Κι Άλλα Μικρά Φυλλωμένα Κλαδόπα Και Τζίκουτα Κι’ Αέτς Πα Τηδέν Κ Εφαίνουτον. Άσ’ Ατό Κ’ Υστερνά Ετοίμασεν Δύο Σαλακά Ξύλα. Τα Έναν Εθέκεν ‘Σ Ση Κουΐ Το Γιάν Και Τ’ Άλλο Πλάν Κεκά Κ’ Εκλώστεν Κ’ Έπήγεν ‘Σ Σο Σπίτ ’Ν Άτ’.  Τ’ Άλλο Την Ημέραν Επαίρεν Την Γυναίκαν Άτ’ Να Πάγνε ‘Σ Ορμάν Να Κατηβάζ’νε Εντάμαν Τα Ξύλα Ντο Ετοίμασεν.  Άμον Ντ’ Εσούμωσαν ‘Σ Εκείνο Το Μέρος, Ατός Αμάν Εφορτώθεν Τ’ Έναν Το Σαλάκ Και Είπεν Την Γαρήν Άτ’ Να Φορτούται Τ’ Άλλο. Ατό Έτον! Αμόν Ντ’ Έσούμωσεν Η Καρή ‘Σ Σο Φόρτωμαν Επάτεσεν Απάν’  ‘Σ Σα Κλαδία Και Ερούξεν ‘Σ Σο Κουίν Κι’ Άπό Πάν’ Άτς Το Σαλάκ Τά Ξύλα.  Ο Ματσουκάτες Ήσυχα  Ήσυχα Εκλώστεν Κ’ Έπήγεν ‘Σ Σο Σπίτ’ν Άτ.  Όλεν Την Νύχταν «Ομμάτ’ ‘Κ Επόρεσεν Να Φέρ’ Απάν». Ενούντσεν, Επενούντσεν, Εγροίξεν Ντο Εποίκεν Τρανόν Αμαρτίαν Έτον. Σα Ξημερώματα Εσκώθεν Κ’ Επήγεν ‘Σ Σ’ Ορμάν. Έφτασεν ‘Σ Σο Κουίν Κεκά. Έλυσεν Το Σκοινίν’ Άτ’ Και Εκρέμασεν Ατό Απέσ’ ‘Σ Σο Κουΐν Και Εκούιξεν:
— Σουμέλα, Πιάσον Την Άκραν Τη Σκοινί, Δέσον Ατό ‘Σ Σα Μέσα Σ’… Εγώ Θα Σύρω Και Θα Εβγάλωσεν Απάν… Χωρίς Εσέναν ‘Κ Επορώ Να Ζώ!… Έλεγεν Και Ελάιζεν Το Σκοινίν. Όνταν Εγροίξεν Ντο Από Φκά Επιάστεν Το Σκοινίν Ερχίνεσεν Να Σύρ’. Έσυρεν, Έσυρεν Και Αναχά Παρά Τερεί Να Εβγαίν’ Ασό Κουΐν Με Το Σκοινίν Έναν Θερίον!….
Έπήγεν Ν’ Φίν’ Το Σκοινίν’ Το Θερίον Εκούϊξεν:
— Μη Αφήν’τς Με… Κι Θα Τρώγω Σε Και Δούλος Εις Σα Γίνουμαι.
Αμόν Ντ’ Ελευθερώθεν Το Θερίον Είπεν Ατόν:
— Ευχαριστώ Σε Άνθρωπε!.. Εγλύτωσες Με Άσ’ Έναν Τζαναβάρ. Είνας Γυναίκα Άσ’ Οψέ Κιάν Έβγαλεν Την Ψυ’ Μ’ Και Να Εγουρταρεύκουμ’
Ασά Χέρια Τς ‘Κ Επόρνα. Ατώρα Ίνταν Θελ’τς Εσύ Θ’εφτάγω.
—Ντό Θέλω Έν’ Να Μη Πειράεις Κανίναν ‘Σ Σον Τόπο Μ’. Νε Ζα Και Νε Ανθρώπ’ς.
Αέτς Πα Το Θερίον Εξέβεν ‘Σ Σην Ανεφορίαν. Και Ερχίνεσεν Να Καταρημάζ’ Τον Τόπον.Έμαθαν Οι Ανηφορέτ’ Πως Ατό Το Θερίον Μόνον Τον Ματσουκάτεν Ακούει. Επήγαν Επαρεκάλεσαν Ατόν Να Έρται Δέχ’ Ατό.
Εσκώθεν Κι’ Ο Ματσουκάτες Εξέβεν ‘Σ Αράεμαν Τη Θερί. Το Θερίον
Άμον Ντο Είδεν Ατόν Από Μακρά Εγρίεψεν Και Σίτα Έρται Καρσί Άτ’ Κουίζ:
— Φύγον, Γιόκσαμ Θα Τρώγω Σε… Μόνον ‘Σ Σον Τόπο Σ’ ‘Κι Πειράζω Σε.
— Ακ’ Σον, Λέει Κι’ Ο Ματσουκάτες. Εγώ Για Το Καλό Σ’ Έρθα! Εκείνε Η Καρή Εξέβεν Ασό Κούιν Και Αραεύ’ Σε!     Έρθα Νά Λέγω Σ’ Άτο Νά Φυλάγεσαι.
— Όϊ Ν’ Αοϊλοί Εμέν, Εκούϊξεν Το Θερίον Και Αρχίνεσεν Νά Τρέχ’ ‘Σ Σο Ραχίν Κιάν’… ‘Α Σόν Φόβον Άθε, Π’ Επάτνεν ‘Κ Έλεπεν… ‘Σ Έναν Κρεμόν Κεκά, Ευρέθεν Εύκαιρα, Ερούξεν Κ’ Έσκοτώθεν.
Άρκον, Ο Λύκον Κι’ Αλέπον..Έναν ημέραν άρκον, ο λύκον κι’ άλεπόν εποίκαν συμφωνίαν, να πάνε εντάμαν σ’ αβ και ήνταν ευρίκ’νε εντάμαν να τρώγν’ άτο άμον καλά αδέλφα.
Αρ’ εξέβαν σο ραχίν, έτρεξαν αδά, έτρεξαν εκεί, ενεγκάσταν και σην βραδήν απάν’ επίασαν έναν ελαφόπον.
Άρκον ετέρεσεν, αν μοιράζ’ άτο, ατός πεινασμένος θ’ απομέν’. Ενούντσεν, επενούντσεν κι’ επεκεί εποίκεν την διαβολοσύναν άτ’.
— Εξέρετε, παιδία, ντό εν’; είπεν τ’ άλλτς τοι συντρόφ’ς άτ” Εγώ λέω τ’ ελαφόπον είνας μοναχόν άσ’ σοι τρείς έμουν να τρώει άτο, ποίος εν’ μειζέτερος. Εσείς πα ντό λέτε;
Αλεπόν πα κι ο λύκον ντο να εφτάνε! Εποίκαν ατό καπούλ.
— Αιτέ όγλουμ λύκον, πε μίαν εσύ πόσων χρονών είσαι, είπεν
άρκον.
Ο λύκον πα εσέγκεν το κηφάλ’ν ατ’ ανάμεσα σ’ έμπρ τα ποδάρια τ’, ενούντσεν ολίγον κι επεκεί είπεν:
— Εγώ ση Προφήτα τή Δαβίδ τον καιρόν ακόμαν εβύζανα, έλεε με η σχωρεμέντσα η μάνα μ’. Αρ’ ποίστε εσείς την λογαρίαν κ’ ευράτ’ ατά.
— Ατώρα πε κι’ εσύ δαβολίτσον, αλεπέ τ’ έσά τα χρόνια, άμαν τέρεν, ψέμματα ‘κι θα λές, είπεν τον αλεπόν όρκον.
Άλεπόν πα ατότε εσκώθεν είπεν άτς:
-Να έχω ούλά τα κρίματα ντ’ εποίκετε και τα χαταλόπα μ’ πα να μη χαίρουμαι, αν λέω ψέμματα. Εγώ, ο κύρη μ’ ο σχωρεμένον έλεε με:
—μάναν ‘κ έγνώρτσα ο χιλάκλερον— ση κατακλυσμού τον καιρόν, όντας εσέβαμε σην Κιβωτόν τη Νώε, έμνε δίχρονος. Εγώ εγλύτωσα, άμαν η μακαρίτσα η μάνα μ’ ‘κ επόρεσεν. Σην βραδήν απάν έτον. Κάπ’ επήεν σην γειτονίαν ‘ς σο δάνος και επιάστεν σην καλατζήν και ους να κλώσκεται οπίσ’ η Κιβωτός εκλειδώθεν, κι’ έκείνε η άχαρος επέμνεν εξ’ και εφουρκίεν. Όπως και να εν’, μίαν άσ’ σον λύκον τρανός είμαι χωρίς άλλο. Άρκον ατότε ετέρεσεν, η δουλεία αν κλώσκεται σα διαβολοσύνας ατος πεινασμένος θ’ απομέν’. Εϊνας ο δάβολον ους τον Προφήτην Δαβίδ ‘κ εστάθεν. Κι’ άλλος πα το σολούχ’ν ατ’ τάαχ σον κατακλυσμόν επήρεν.
— Ε, είπεν άτς, εγώ πα ατώρα σον Τρυγομηνάν απές θα γομώνω τα τρία. Άμαν σα τέσσερα να μη προφτάνω, αν αγούτο τ’ ελαφόπον ούλεν άμον το στέκ κι τρώγ’ άτο εγώ μοναχόν!.. Και χαμάν έσκωσεν τα τατά τ’ έναν τον είνας εδέκεν κι’ έναν τον άλλον και άπλωσεν άτς ‘ς σην γήν. Κι’ εκάτσεν κα μαναχός και εγουρζούλαεν τ’ έλαφόπον.