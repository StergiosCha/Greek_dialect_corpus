Μίαν έτον είνας πεντικός, που είχεν έναν έμορφον κορίτζ’. Ο πεντικόν ’κ’ εθέλ’νεν να επάντρευεν ατεν με άλλον πεντικόν. Την ώραν το ενούνιζεν είδεν τον ήλο-ν να φωτάζ’. Ατότε είπεν: θα δίγω το κορίτζι μ’ σον ήλο-ν.\n-Ήλε μ’, έπαρ’ τη θαγατέρα μ’. Μόνον εσέν θα δίγ’ατεν, γιατί είσαι πολλά έμορφος και δυνατός, είπεν ο πεντικόν.\nΓιοχ! Είπεν ο ήλο-ν, ’κί παίρ’ ατεν. Δέβα σα σύννεφα. Ατά κι άλλο δυνατά είναι, κρύφ’νε με και ’κ’ ελέπ’νε με.\nΌντες επήεν σα σύννεφα, ατά είπαν ατον:\n-Δέβα σο βορέαν, ατός έν’ ο δυνατόν. Φυσά και ταουτεύ’ μας.\nΕσ’κώθεν επήεν σο βορέαν. Ατός πά είπεν ατον:\n-’Κ’ επορώ να παίρω τη θαγατέρα σ’, γιατί ’κ’ είμαι δυνατός. Σεράντα χρόναι φυσώ και ’κ’ επορώ να ρούζω κά τον πύργον. Εκαίκα δέβα.\nΣό τέλος απάν’ επήεν με το κορίτζ’ και εύρεν τον πύργον.\n-Πύργε, είπεν ατον, έπαρ’ το κορίτζι μ’. Είσαι πολλά ψηλός και δυνατός.\n-Πεντικέ, είπεν ατον ο πύργον, ακούς είναν βοήν απέσ’ σα τουβάραι μ’; Ντό εθαρείς πως έν’ ατό; Θερία πεντικούδαι. Τρώγ’νε με γάλαι γάλαι καί θα ρούζω αφκά. Ασά πεντικούδαι κι άλλο δυνατά κανένας ’κ’ έν’ σον κόσμον απάν’!\nΟ πεντικόν ατότε εσάσεψεν. Εστεναχωρεύτεν. Αμάν επαίρεν τη θαγατέραν ατ’ και εράεψεν είναν έμορφον πεντικόν να δίει ατεν!\n Η γυναίκα και το θερίον.\nΕίνας Ματσουκάτες πολλά εσύρνεν με την γυναίκαν άτ’. Κακέσα και τζετρεφίλτσα γαρή έτον. Με την ταβήν εσκούσαν και με την ταβήν εκεϊσαν.\nΈπουγαλέφτεν ερίφ’ς και επαίρνεν την απόφασιν να γλυτών’ άσ’ ατό το βάσανον. Έναν ημέραν άμον πάντα επαίρεν την κρεπήν και επήγεν ‘ς σ’ όρμάν σα ξύλα. Επεμάκρυνεν πολλά α σο χωρίον. Σ’ ναν τρανόν πελίτ κεκά ειδεν έναν βαθύν κουΐν πολλά βαθύν.\n— Αγούτο, ενούντσεν, θα εν’ η σωτηρία μ’…\nΈκοψεν κάμποσα τρανά κλαδία και εσκέπασεν το στόμαν τη κουί. Έσυρεν απάν κι άλλα μικρά φυλλωμένα κλαδόπα και τζίκουτα κι’ αέτς πα τηδέν κ εφαίνουτον. Άσ’ ατό κ’ υστερνά ετοίμασεν δύο σαλακά ξύλα. Τα έναν εθέκεν ‘ς ση κουΐ το γιάν και τ’ άλλο πλάν κεκά κ’ εκλώστεν κ’ έπήγεν ‘ς σο σπίτ ’ν άτ’.\nΤ’ άλλο την ημέραν επαίρεν την γυναίκαν άτ’ να πάγνε ‘ς ορμάν να κατηβάζ’νε εντάμαν τα ξύλα ντο ετοίμασεν.\nΆμον ντ’ εσούμωσαν ‘ς εκείνο το μέρος, ατός αμάν εφορτώθεν τ’ έναν το σαλάκ και είπεν την γαρήν άτ’ να φορτούται τ’ άλλο. Ατό έτον! Αμόν ντ’ έσούμωσεν η καρή ‘ς σο φόρτωμαν επάτεσεν απάν’ ‘ς σα κλαδία και ερούξεν ‘ς σο κουίν κι’ άπό πάν’ άτς το σαλάκ τά ξύλα.\nΟ Ματσουκάτες ήσυχα ήσυχα εκλώστεν κ’ έπήγεν ‘ς σο σπίτ’ν άτ.\nΌλεν την νύχταν «ομμάτ’ ‘κ επόρεσεν να φέρ’ απάν». Ενούντσεν, επενούντσεν, εγροίξεν ντο εποίκεν τρανόν αμαρτίαν έτον. Σα ξημερώματα εσκώθεν κ’ επήγεν ‘ς σ’ ορμάν. Έφτασεν ‘ς σο κουίν κεκά. Έλυσεν το σκοινίν’ άτ’ και εκρέμασεν ατό απέσ’ ‘ς σο κουΐν και εκούιξεν:\n— Σουμέλα, πιάσον την άκραν τη σκοινί, δέσον ατό ‘ς σα μέσα σ’… Εγώ θα σύρω και θα εβγάλωσεν απάν… χωρίς εσέναν ‘κ επορώ να ζώ!… έλεγεν και ελάιζεν το σκοινίν. Όνταν εγροίξεν ντο από φκά επιάστεν το σκοινίν ερχίνεσεν να σύρ’. Έσυρεν, έσυρεν και αναχά παρά τερεί να εβγαίν’ ασό κουΐν με το σκοινίν έναν θερίον!….\nΈπήγεν ν’ φίν’ το σκοινίν’ το θερίον εκούϊξεν:\n— Μη αφήν’τς με… κι θα τρώγω σε και δούλος εις σα γίνουμαι.\nΑμόν ντ’ ελευθερώθεν το θερίον είπεν ατόν:\n— Ευχαριστώ σε άνθρωπε!.. Εγλύτωσες με άσ’ έναν τζαναβάρ. Είνας γυναίκα άσ’ οψέ κιάν έβγαλεν την ψυ’ μ’ και να εγουρταρεύκουμ’\nασά χέρια τς ‘κ επόρνα. Ατώρα ίνταν θελ’τς εσύ θ’εφτάγω.\n—Ντό Θέλω έν’ να μη πειράεις κανίναν ‘ς σον τόπο μ’. Νε ζα και νε ανθρώπ’ς.\nΑέτς πα το θερίον εξέβεν ‘ς σην ανεφορίαν. Και ερχίνεσεν να καταρημάζ’ τον τόπον.Έμαθαν οι ανηφορέτ’ πως ατό το θερίον μόνον τον Ματσουκάτεν ακούει. Επήγαν επαρεκάλεσαν ατόν να έρται δέχ’ ατό.\nΕσκώθεν κι’ ο Ματσουκάτες εξέβεν ‘ς αράεμαν τη θερί. Το θερίον\nάμον ντο είδεν ατόν από μακρά εγρίεψεν και σίτα έρται καρσί άτ’ κουίζ:\n(Σκίτσο του Αλέξη Χάμζιν από το βιβλίο του Νίκου Γεωργιάδη [Κιόλιαλη]\n«Η γλώσσα του Αισώπου – Μύθοι ‘ς σην ποντιακήν διάλεκτον»)\nΗ Αλεπού έφαεν, εχόρτασεν το κοσσαρόπον.\nΈκρυψεν και για το αύριον έναν κομματόπον.\nΑς σο τραπέζ’ εσ’κώθεν.\nΕπήγεν ’ς σο χορτάρ’ απάν’ επλώθεν.\n(Αν έν’ γομάτον η κοιλία σ’\nεπορείς να λες και τραγωδίας).\nΤερεί – έρται ο μισαφίρτς ο Λύκον.\nΗ Αλεπού ’κ’ είδεν ατον αΐκον.\nΜε το ζόρ’ το ποδάρα ’τ’ τσορκανίζ’.\n«Ντο έπαθα εγώ» γρυλίζ’.\nΟ Τσοπάνον ’κί κοιμάται, τα Σκυλλία υλάζ’νε,\nτα Πρόγατα καλά εράζ’νε.\nΕψόφεσα ας σην πείναν».\n«Ντο λες φίλε μου; Κρίμαν!\nΑν θελτς θα δίγω σε να τρως χορτάρ’».\n(Ο Λύκον θα έτρωγεν ολόκληρον κριάρ’.)\nΗ Αλεπού, ντο έκρυψεν το κρέας, «ανασπάλ’»,\nνα τρώει χορτάρα τον Λύκον θέλ’ να βάλλ’.\nΈξεν τα καλά τα λόγια και\n’ς σ’ οσπίτ’ επήγεν ο καημένον.\nΗ Αλεπού εφέκεν ατόν πεινασμένον.\nΤα λόγια εύκολα και πόλικα τσανίζομ’.\nΕκείνο που εμάς ’κί γιαραεύ’, χαρίζομ’.