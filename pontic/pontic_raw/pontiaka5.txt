https://mavropouloskostas.wordpress.com/156-2/
Ποίος εμαυρολόεσεν; Ποίος εμαυροείπεν; «Κρωμέτες κατηβαίν’ ’ς σον Άδ’, τη Κωσταντά ο Δήμον!» Κι εβόεσαν τα σύμπαντα κι η γη συνεταράεν, κι ας σα συνεταράγματα ενοίεν τ’ Άδ’ η πόρτα κι έρθεν το μαύρον το χαπάρ’ ’ς σον σκοτεινόν τον Άδην.\n’Σ σον Άδ’ έσαν ταένυφοι και νέϊκα παλληκάρα, ’ς σον Άδ’ έσαν σουμαδεμέν’ κι έμορφα νυφαδόπα, ’ς σον Άδ’ καρδόπα θλιβερά και παραπονεμένα, έκ’σαν ατο κι ελάγκεψαν κι εσκώθαν ’ς σο ποδάριν, και ν’ έρθανε και ν’ έκοψαν τη Δήμονος τη στράταν.\n«Έπαρ’, Δήμο, την κεμεντζέν και σύρον το τοξάριν! Πέει μας π’ έκατσες κι έφαες, που έπες κρεν νερόπον; Σίνος χαράν τραγώδεσες; Τίναν επαρεξέγκες; Κι αν έν’, Δήμο μ’, Καλομηνάς κι αν είν’ καλά ημέρας, κι αν είναι τα παρχάρα ’μουν μάραντα φορτωμένα, κι αν είναι τα ψηλά ραχά καταπρασινισμένα!»\n«Αν έρται ο Μάρτ’ς ο μάραντον κι Απρίλτς μανουσακέας, αν έρται κι ο Καλομηνάς και τα καλά ημέρας, εμείς ’κι παρχαρεύουμαι και ’ς σον παρχάρ’ ’κι πάμε! Κι αν έν’ Δεκαπενταύγουστον κι αν έν’ τη Παναΐας ’ς σον Αεσέρ’ ’κι αχπάσκουμες, ’ς σην Σουμελάν ’κι πάμε! ’Κ’ έχουμε τα παρχάρα ’μουν και τ’ άγια μοναστήρα, ’κι έχουμε τα ψηλά ραχά και τα νερά τα κρύα! Εφέκαμε τα μέρα ’μουν κι επήγαμ’ ’ς άλλα κόσμα μακρά και πέραν θάλασσας ’ς σο πλαν τη Ρωμανίαν!»\n«Ντο λες, ντο λες, ναι Δήμο μου, ντο λες κι απολογάσαι; Είδες τον Άδην σκοτεινόν, είδες τον Άδην μαύρον, είδες τον τόπον ντο πατείς, χωρίς άθα και φύλλα, είδες τον τόπον ντο δαβαίντς χωρίς κρύα νερόπα κι εσάσεψες την απαντή σ’ και την απολοΐα σ’!»\n«Παρακαλώ, παρακαλώ θεού παρακαλίαν! Μ’ απλώνετεν την κεμεντζέν, τρομάζ’νε τα χερόπα μ’! Μ’ απλώνετεν και το τοξάρ’ καίεται το καρδόπο μ’! Μη λέτε με να τραγωδώ, γομούντανε τ’ ομμάτα μ’! Εγώ λόγον ’κι εσάσεψα, μη λέτεν εκομπώθα. Ντο είδαν τ’ ομματόπα μου ’μολόεσα και είπα!»\nΤον λόγον ’κ’ ετελείωσεν και την απολοΐαν και ν’ έρθαν κι εγομώθανε ’ς ση Δήμο μ’ το κιφάλιν και ν’ έρθαν κι εμυρίστανε τη Δήμονος τα χέρα και ντο τερούν; ’Κ’ εμύριζαν ατά μανουσακέαν!\n’Σ σον Άδ’ να βάϊ, ’ς σον Άδ’ ν’ αϊλί, ’ς σον Άδ’ μαύρα λαλίας κι ο Δήμον στέκ’ ασάλευτος κι ο Δήμον μαραιμένος! ’Κι σκών’ απάν’ τ’ ομμάτα του τα καταδακρωμένα, ’κι αποδιπλών’ τα γόνατα ’τ’ τα καταδιπλωμένα, ’κι αποσταυρών’ τα χέρα του τα κατασταυρωμένα.\nΓεωργίου Δημ. Σαρακενίδη\nΑροθυμώ και τραγωδώ\nΑροθυμώ και τραγωδώ, αροθυμώ και κλαίγω\nαροθυμώ και τραγωδώ, αροθυμώ και λέγω\nΕ μαύρα χρόνα και καιρούς, σα χώματα σ’ πατρίδα\nγλυκέα πόσα και πικρά επέρασα και είδα\nΑροθυμώ και τραγωδώ, τα πρώτα τα τραντάφυλλα\nτα πρώτα μανουσάκια,\nόντες ο κόσμον έμπαινεν έμορφος σην καρδία μ’\nκι ένας πόνος γλυκύς – γλυκύς η καμονή τ’ς αγάπης\nσυνδαύλιζεν την ψη μ’.\nΑροθυμώ και τραγωδώ, τη γης την εμορφίαν\nπ’ εγέννεσεν κι ετράνυνεν τ’ εμέτερον το γέννος.\nΑροθυμώ και τραγωδώ τη γης την εμορφίαν,\nπ’ εγέννεσεν κι ετράνυνεν τ’ εμέτερον τ’ ανθρώπ’ς\nπη έπλασεν κι εκράτεσεν αιώνας και αιώνας,\nτο έμορφον το δυνατόν το γένος των Ποντίων.\nΈναν προς έναν τραγωδώ τα υψηλά ραχία,\nπ’ ετίμεσαν κι εδόξασαν Ελλενικά καρδίας.\nΗ ρίζα εκεί των Κομνηνών των Ακριτών ο τόπος\nτη Παναΐας Σουμελάς εκεί το μοναστήριν,\nπρώτον σην πίστην, σην χαράν, σον πόνον τη πατρίδας.\nΈναν προς έναν τραγωδώ, ένδοξα πολιτείας\nΤην Τραπεζούνταν, την Ορντούν, Σαμψούντα, Κερασούντα,\nΣινώπη, Σούρμενα, Αργυρούπολη, Τρίπολη και Ριζούντα\nόθεν τα φροντιστήρια – σχολεία κεντρικά\nεφώταζαν τον κόσμον.\nΑροθυμώ και τραγωδώ, αροθυμώ και κλαίγω\nτα παλαιά τ’ ατωριζνά τα ιστορίας λέγω.\nΠόντος έν, άστρον φωτεινόν\nΠόντος!, έν’ άστρον φωτεινόν σ’ Ελλενικούς αιώνας\nΑργοναυτών το όρωμαν και τη Ακρίτα κάστρον.\nΠόντος, νύφε ακριβοθώρετος τη Πόντου τη Ευξείνου,\nπυκνέσα δείσα σα ραχά μάραντα φορτωμένα.\nΠόντος! Αγέρας παρχαρί, θύμπιρου μυρωδίαν\nτη λύρας γλυκολάλεμαν, νερόπα πάντα κρύα.\nΕκεί η πρώτεσσα χαρά μ’, το υστερνό μ’ ο πόνος.\nΑροθυμώ και τραγωδώ, αροθυμώ και κλαίγω.\nΚι έρθανε χρόνα δίσεκτα, καταραμένα χρόνα\nο ουρανόν ελίβωσεν, σην γην ποτάμ’ το γαίμαν.\nΚι εσκώθεν θρήνος θάνατος, πέραν περού σον Πόντον\nΞαν κρούγνε οι Αγαρηνοί και καίγ’νε και ρημάζ’νε,\nο βίον χάται γενεών, ο κόσμον ξεριζούται\nκι ένας λαός πορεύκεται σ’ Αδάμ την εξορίαν.\nΑποτελειών’νε σον γιαλόν το έργον των Αγαρηνών\nοι Φραγκολεβαντίνοι,\nκαι ’κ’εγροικάς ο άκλερον ποίος τ’ εσόν έν’ ο εχθρός\nκαι ποίος έν’ ο φίλος.\nΚαι σην Ελλάδαν έρθαμεν – ρίζα ’μουν προαιώνιον\nπατρίδα τη πατρίδας.\nΚαι ξάν πουλί μ’ ας σην αρχήν χτίζομεν το γεφύριν.\nΣα μαύρα τα χαλάσματα άθα και μανουσάκια.\nΤην γην κατατρυπαίνομεν μ’ αλέτριν και χορόν\nΤον ήλον ξαν σα χέρα ’μουν αγαπεμέν’ κρατούμεν.\nΚαι μ’ έναν στόμαν έναν ψήν και νούν βροντολαλούμεν\nΠόντος! Έν’ άστρον φωτεινόν οψέ, οσήμερον και πάντα.\nΠόντος! Έν’ άστρον φωτεινόν οψέ, οσήμερον και πάντα.\nΗ ΚΑΜΠΑΝΑ ΤΟΥ ΠΟΝΤΟΥ (Φίλωνα Κτενίδη)\nI\nΈναν πουλίν, μαύρον πουλίν, μαύρον άμον την νύχταν,\nολονυχτίς τριγύριζεν ολόγερα ‘ς σον κάστρεν,\n‘ς σον κάστρεν, ‘ς σα καστρότειχα τη μαυρο-Τραπεζούντας,\nπου έχ’ τα ρίζας ‘ς σον γιαλόν και την κορφήν ατ’ ‘ς σ’ άστρα\nπ’ είχεν δέκα καστρόπορτας κι ούλα χαλκοδεμένα,\nκι απ’ έξ’ ας σα καστρόπορτας, ορμία και ποτάμια,\nντο έδεναν και έλυναν, γεφύρια σιδερένια…\nΌλεν ο κάστρεν έλαμπεν, άμον ντο λάμπ’ ο Ήλεν,\nκαι το παλάτιν έλαμπεν, άμον διαμάντ’ ΄ς σον Φέγκον,\nτη Βασιλέα το παλάτ’, τοι Κομνηνών, φωλέα,\nπ’ έτον τρανόν και θαμαστόν, κάστρεν απάν’ ΄ς σον Κάστρεν.\nΚάποτ’ εγέντονε σεισμός, κι η γη όλεν εσείεν,\nκι έναν Δεκαπενταύγουστον, κι έναν μαύρον ημέραν\nεπάρθαν τα κλειδία θε, κι ο κάστρεν εκρεμίεν…\n‘Πέμναν τα πόρτας ανοιχτά, το Παλάτ’, δίχως θρόνον\nκαι δίχως τοι παλατιανούς, και χωρίς Βασιλέαν\n….κι ο Κάστρεν ο θεόρατον εγέντον κοιμητήρι.\nΧρόνια έρθαν και ‘δέβανε, καιροί έρθαν και πάγ’νε…\n….Έναν πουλίν, μαύρον πουλίν, μαύρον άμον την νύχταν,\nολονυχτίς τριγύριζεν γύρω τα καστροπόδια,\nπ’ επέμναν έρμα κι άκλερα γομάτα κολισιάφτρας…\nολονυχτίς τριγύριζεν, με τα φτερά ανοιγμένα,\nκαι επεστάθεν την Αυγήν, κι εκάτσεν σ’ έναν άκραν\nμονάκριβου παρασταρί, δίχως επανωθύρι,\nαπομεινάρ’ τη Παλατί, κιντέας ντ’ εγομώθεν.\nΤερεί απάν, τερεί αφκά, τερεί οπίσ’ και έμπρια…\nμακρογουλίζ’, καλοτερεί ‘ς σ’ Ανατολήν και Δύσην,\nκι αρχινά να φτουλίγεται άμον χέρα γυναίκα,\nκι αρχινά να μοιρολογά, μ’ ανθρώπινον λαλίαν…\nII\n«Εσείν πλακία άχαρα, μάρμαρα απαρδάλια,\n»με μονοκέφαλους Αετούς και Μίτρας Βασιλεάδων\n»μ’ εγκόλπια Πατριαρχών, με Σταυρούς Δεσποτάδων,\n»με τα σπαθία στρατηγών, παντέρας καπετάνων.\n»Μάρμαρα, ντο σκεπάζετεν ολόεν έναν έθνος\n»αποσκεπάστεν βλαβικά τ’ άγια τα ταφία.\n»Το χώμαν θ’ ευκαιρώνει ατο, τ’ ανάλαφρον αέρας,\n»ντ’ εβγαίν’ ας σο ανάσυρμαν κι ας σο μαύρον το κλάμαν,\n»….ν’ εβγαίνε οι αποθαμέν’, οι ζωντανοί θ’ εμπαίνε…\n»Οι ζωντανοί, π’ εφήκανε τον τόπον ντ’ εγεννέθαν\n»κι εφορτώθανε τα στενά τα νεκρικά κασέλας\n»κι εφόρεσαν τα σάβανα, κι εσέβανε ‘ ς σην στράταν,\n»‘ς σην στράταν την αγύριστον, ‘ς ση χαμονής τον δρόμον.\n»… Ο Ουρανόν ελίβωσεν, και παραχαμηλώνει,\n»αέρας παρεπύκνωσεν κι εγέντον άμον δείσαν,\n»τα ραχά εγομώθανε, τα κάμπους και τ’ ορμία\n»τα ακρογιάλια τα υγρά και τα ξερά τουμπία,\n»καπνόν ας σο θυμίαμαν, λιβάνι μυρωδίαν,\n»βοήν Κατάρας και βοήν Θεού παρακαλίας\n»Ν’ αϊλί εμέν… εχ‘ κι έρχουνταν… Ν’ αϊλί εμέν… εφάνθαν\n»Έμπρια παν οι κοδέσπενες, έμπρια και οι νυφάδες,\n»μοιρολογούν νοικοκυρές και κλαίγνε τα κορτσόπα\n»και ακλουθάνε οι αγούρ’, οι γέρ’ και τα παιδόπα.\n»Σίτ’ κλαίγνε, σίτια ανασύρ’ν και σίτα καταρούνταν,\n»τα ραχία π’ αντιβοούν, τα κάμπους π’ αφουκρούνταν,\n»εθαρείς ‘κι λαΐσκουνταν, εθαρείς λαταρίζ’νε,\n»εθαρείς κι εχπάστανε κι εκείνα, και σουμώνε…\n»Ν’ αϊλί εμέν, να βάϊ εμέν… Τ’ ομμάτια μ’ ντο ελέπνε…\n»Αποθαμέν’ πως πορπατούν κι εφτάγνε λιτανείαν,\n»με τ’ Άγια τα ‘ξαπτέρυγα, μ’ αφμένα τα κερία,\n»με τα ξυλένια τα σταυρά, ‘ς σα λείμψανα ντ’ εβγάλνε,\n»μακρέα… μαύρα… και τρανά… ψηλά άμον κυπαρίσσα.»\nIII\nΠοί’ είν’ ατοίν, π’ εγόμωσαν τη Ζύγανας την στράταν;\nκι η στράτα εγέντονε ποτάμ’ ας σα πολλά τα δάκρα\nτ’ ελάτα δάκρα έπιγαν κι εγένταν κυπαρίσσα\nκαι γονατίζ’ η Ζύγανα, ‘ς ση καμονής το βάρος…\nΆμον γέρος χιλιόχρονος, το Καν το ασημένεν\nπάει εμπροστά και ακλουθούν η Χάκαξα κι η Άτρα,\nη Χάρσερα, η Χερίανα, η Άρδασα, η Χόπσα\nμε τα χωρία τα μικρά, με τα κεφαλοχώρα\nμε τ’ εγκλησίας τα πολλά και με τα Μοναστήρα\nΟ Αεσέρτς φυτρών’ ανθρώπς, και το Γουλάτ’ ισκιάδες,\nτο μαύρον το Καράκαπαν κι άλλο μαύρο εγέντον.\nΕμπροδιαβαίνει το ΣΤΑΥΡΙΝ, η Μούζαινα ακλουθά ‘το,\nμε το Παρτίν, τη Βαρενού και το Λυκάστ εντάμαν,\nη Μασούρα και τη Ζαντόν τ’ Αγεργή, το χωρίον,\nκι ούλια τα κάστρα και τα τόπς, ολόγερα ντ’ εκείσαν.\nΟ Κασκαμπάς εβούϊξεν και το Μετζίτ εσείεν,\nκαι τ’ Άεν Παύλου το ραχίν, τρανόν μπόραν εξέγκεν,\nεταρασίγαν τα νερά τη Λιμνή κι εφουσκώθαν\nκι εκχύγαν έξ’ κι εγόμωσαν μαύρον νερόν τον τόπον…\nΑπέσ’ ‘ς σην δείσαν έκλαιεν ο Άεν Ζαχαρέας,\nάμον οφιδί σύριγμαν και Κόλασης αέρας\nτο κλάψιμον, εγόμωσεν ολόγερα τ’ ορμία…\n… Εγρέθεν ας σο σύριγμαν η δείσα, και εσκώθεν…\nΘεέ μ’! Τσ’ είναι π’ εφάνθανε κι εσέβανε ‘ς σην στράταν;\nΗ Κρώμ’ τη χαράς το πουλίν, τη τραγωδί η μάνα,\nμωρού κασέλαν έχτισεν, ας ση λύρας το ξύλον,\nεποίκεν φορτωδέματα τη κεμεντζές τα κόρδας,\nεφορτώθεν, η άκλερος, το λείμψανον τη ψής ατ’ς…\nκι ερχίνεσεν το κλάψιμον και την μοιρολογίαν…\nIV\nΆεν Παύλον εκλείστεν κα, ο Ταύρον εγονάτσεν,\nτο Μετζήτ εχαμήλωσεν, ο Κασκαμπάς κα έρθεν,\nκαι τα Καμένα τ’ έρημα στέκνε και αφουκρούνταν…\nΑφουκρούνταν και θλίφκουνταν, και κλαίγνε, ούλ’ εντάμαν…\n«Θέ μ’ δείξον μας την δύναμη Σ’!… Χριστέ μ’ ποίσον το θάμα Σ!\n»Ποίσον με πετρένεν κρεμόν, άμον τ’ Αλογοστάρια,\n»Ποίσον με πράσινον λειβάδ’ άμον τα Λειβαδία,\n»Ποίσον με ασάλευτον ραχίν, άμον τον Άεν Παύλον.\n»Να μη ‘πορώ και πορπατώ, ‘ς σον τόπο μ’ να ‘πομένω…\n»Έχω κεπία απότιστα, αθέριστα χωράφια…\n»Έχω πρόατ’ ανάλμεχτα, κι εγίδια να αλμέγω.\n»Τα χτήνα μ’ θέλνε το πλυμίν, ροΐν θέλνε τ’ αρνόπα μ’!\n»Τα σκυλία μ’ γουρνιάγουνταν και το μαλέζ’ περμένε…\n»‘Φήκα τα πόρτας ανοιχτά, πόρτας και παραθύρια\n»Θ’ εμπαίν’ αέρας κι άνεμον και θα βζύν’ την καντήλαν.\n»Θεέ μ’! Δείξον τη δύναμη Σ’! Χριστέ μ’ ποίσον το θάμα Σ’!\n»Ποίσον με ποταμόπετραν βαρύν τη καταράχτε,\n»Ποίσον με σπέλιας κατωθύρ’, ‘ς σην γην καταχωμένον,\n»Ποίσον με, αν θέλτς, μικρόν λιθάρ’, αν θέλτς, ποίσο με χώμαν.\n»Θεέ μ’… ποίσον με ήνταν θέλτς… Μόνον ‘ς σον τόπο μ’, άφς με.\n»Άφς με αδά να θάφκουμαι, ‘ς σον τόπον ντ’ εγεννέθα,\n»‘ς σο μνήμαν όμπου έθαψα την μάνα μ’ και τον κύρη μ’…»\nΣίτα έλεγεν, σίτ’ έκλαιγεν και σίτα ενεσύρνεν,\nέρθεν και παραστέκει ατεν η καλοαδελφή ατς,\nοικοκυρά η Γίμερα, ας σα κοφρακοφώλια,\nας σον Αγιάννεν ντ’ αρχινούν, κι έρχουνταν ‘ς ση Σαράντων…\nΤα δάκρυα ‘τουν ενώθανε, κι εγέντανε ποτάμι…\nκι εποταμίγαν ‘ς σο ποτάμ’, ‘ς σην δακροχαλαρδίαν…\nV\nΗ χαλαρδία εγρίλεψεν ολόεν την Ματσούκαν,\nεπέρεν την Λαραχανήν, ς’ ση Κουσπιδή εκχύεν…\nΕσείεν το Καπίκιοϊν, η Λιβερά ‘χαλάεν,\nέρθεν κα η Δανίαχα και ούλια τα χωρία,\nντ’ ευρίουσαν δεξιά-ζερβά ‘ς σα δύο τα ποτάμια,\n… Εκεί έρθεν κι η Σουμελά, κι ο Βαζελώντς Αγιάννες.\n‘Σ σην Ζύγαναν που έσανε και ‘ς σο Κουλάτ’ π’ εφάνθαν,\nέρθαν και κοντοστάθανε και με τοι άλλτς ενώθαν,\nενώθαν τα κλαψίματα και τα μοιρολογίας,\nκι εσκέπασαν τη ποταμί τον βοετόν το άγρεν.\nΑπ’ έναν έναν σείσκουνταν, απ’ έναν έναν ρούζνε,\nτοι χωρίων τα εγκλησιάς και τα καμπαναρία.\nΤα καμπάνας ραγίσκουνταν, τα σήμαντρα τσακούνταν…\n… Και κρούγνε χίλια σήμαντρα, και μύρια καμπάνας…\nΤα ράχα εγκαλιάστανε, τ’ υστερνόν την λαλίαν\nντ’ εφήκανε τα σήμαντρα, ντ’ εφήκαν τα καμπάνας,\nκαι χτύπον έκρυψαν ‘ς σα σπέλα τα βαθέα,\nν’ ακούγν’ σήμαντρα «τη Χριστού» και την Λαμπρήν καμπάναν.\nΟ Ήλεν να άφτ, το κερίν, κι ο Φέγγον τα καντήλας,\nκαι τ’ άστρα κι ο Αυγερινόν, ν’ άφνε τα μανουάλια…\nνα λειτουργίουνταν οι Νέοι, οι Γέρ’ που επεστάθαν\nκαι οι Γυναίκ’ και τα Μωρά, π’ επέμναν και ‘κ’ ετάφαν…\nκαι ούλ’ εκείν’, ‘ς ση χαμονής ‘ς σην στράταν που εχάθαν…\nVI\nΕνώθαν τα κλαψίματα και τα μοιρολογίας,\nενώθαν ούλ’… κι επήρανε τη ποταμί τον δρόμον…\nΗ στράτα παρεστένευεν και οι διαβάτ’ ‘κ’ εχώρναν.\nΣε κάθε βήμαν και ποδάρ’, έρχουσαν κι άλλ’ κι ενούσαν,\nας σα χωρία τα μικρά και τα κεφαλοχώρα\nας σα ψηλά, ‘ς σα χαμελά, και ας σα ποταμάκρα…\nΗ Σάντα η ‘περήφανος, η δεισοποτισμέντσα,\nοπίσ’ ας σην Γαλίαναν μοιρολογά και έρται,\nεντάμωσαν την Όλασσαν, ‘ς ση Τρίχας το γεφύρι,\nεπέρνιξανε το ποτάμ’ και με τοι άλλτς ενώθαν…\nΕσκώθεν θρήνος και κλαυθμός την ώραν ντ’ ενταμώθαν…\nΤα δέντρα εχαμήλωσαν κι εντούναν τα κλαδία,\nτα πέτρας ενεστέναζαν κι έκλαιγαν τα ποτάμια,\nκι η Σουμελά κι ο Βαζελώντς κι ο Περιστερεώτας\nπάγνε ‘μπροστά και ευλογούν, πάγν’ από πίσ’ και κλαίγνε.\n… Κλαίγνε τα τόπς ντ’ επέθαναν, τ’ ανθρώπς π’ εμαυροζήναν.\nΈφτασαν απάν’ ‘ς σο Τουμπίν, κι η θάλασσα εφάνθεν…\nΑς σο Τουμπίν ως το Γεφύρ’, ο τόπον εγομώθεν.\nΣταυρά και εξαπτέρυγα χρυσά και ασημένια…\nκαι ‘κ’ έσανε μόνον χρυσά, έσανε και ξυλένια\nμαύρα άμον τη Θανατή, τρανά άμον τη Χάρου.\nΑντικρύζει ατς η Θάλασσα, κι ανατριχάζ’ το κύμαν,\nτ’ αφρούς πίσσα εγέντανε, και το νερόν κατράμι…\nΕσκέπασανε το γιαλόν σαντάλια και καράβια,\nτα λαλάτσια τ’ ακρογιαλί, και τη γιαλού τα πέτρας,\nούλα ανθρώπ’ εγέντανε κι εκχύαν ‘ς σην Δαφνούνταν,\nεκχύαν ‘ς σον Αε-Γοργόρ, και ‘ς σην Αε-Μαρίναν,\nκαι κι άλλο πλαν, ‘ς σην ‘Παπαντήν και ‘ς σο παλέν το Μώλος.\nΤ’ Εξώτειχα η θάλασσα, άλλα νουνίζ’ καράβια\nάλλα σαντάλια έραξαν ‘ς σ’ έρημον το γιαλόν άτς…\nκαι το φαρδύν και το πλατύν εκείνο περιγιάλι\n‘κ’ εφαίνουτον ας σοι ανθρώπς, ντ’ εξέγκαν τα καράβια…\nΕκεί άραξεν το Σινάπ, τοι καραβιών η μάνα\nεκεί άραξεν το Σαμψόν το θαλασσοδερμένον,\nέμπρια έχ‘ την Αμάσειαν κι οπίσ’ έρται η Μπάφρα\nμε τ’ ούλια τα αρχοντικά τη κάμπου τα χωρία.\nΗ Ορντού η πεντάμορφη η χρυσονοικοκύρα,\nη Ούνγια το θαλασσοπούλ’, η Ούνγια η μικρέσσα,\nη Κερασούντα η χλοερή, η λεφτοκαρομάνα,\nη Τρίπολη που στέκ’ ψηλά, τη θάλασσας αφέντρια\nη Ελεβή το ήσυχον μικρόν θαλασσοχώρι\nτα Πλάτανα με το τρανόν και ξακουστόν λιμάνι…\nΟύλια ατά τ’ ατίμετα, τ’ άξια χρυσοπούλια,\nάμον κορώνας, ντ’ έδεξεν ο λίβας κι η φουρτούνα\nέφυγαν, έρθαν, ‘κάτσανε ‘ς σ’ Εξώτειχας ‘ς σην στράταν,\n‘ς σην στράταν τη Καστρόπορτας, ντο σύρ’ κι εμπαίν’ ‘ς σον Κάστρεν.\nVII\nΟ Άε-Σάββας κρυφοκλαίει, κι Άε-Φίλπον στενάζει\nόνταν ελέπ’νε να σουμών’ τ’ άκλερα τα καράβια\nπ’ είχαν πανία ολόμαυρα, σκοινία οφιδένια,\nπ’ είχαν κατάρτια άμον σταυρά, μαύρα κι αραχνιασμένα,\nπ’ έρθαν ας σην Ανατολήν, με θάνατου παντέραν.\nΤο πορτοκαλολείβαδον, το πράσινον το Ρίζιον,\nεφήκεν τα νεράτζια θε, τα χρυσά πορτοκάλια,\nετυλίγεν τα φύλλα τουν, σάβανα μυρωμένα,\nκι έρθεν με τ’ άλλτς, έρθεν με τ’ ούλτς, ‘ς σο μαύρον τ’ ακρογιάλι.\nΈρθανε και τα Σούρμενα, με τα πολλά καΐκια,\nμε τοι πολλούς τοι ξενητειάντς, με τοι καλούς ψαλτάδες\nέρθανε και εκχύγανε, κι εγόμωσαν τα στράτας,\nκι ενώθανε με τ’ αλλουνούς, π’ έρθαν ας σα ραχία…\nΝ’ αϊλί εμέν… να βάϊ εμέν… ντο είν’ ατά ντ’ ελέπω!!!\nΟύλ’ απέλεκαν τον γιαλόν κι εφήκαν τα τουμπία,\nεκείν’ π’ έγκεν Ανατολή, κι άλλ’ π’ έφερεν η Δύση,\nεκείν’ π’ έρθαν ας σα ψηλά, κι άλλ’ ας σα θαλασσάκρια,\nπ’ έρθαν ας σα γειτονοτόπς, και ας σα σιμοχώρια,\nε ν ώ θ α ν ε και έβαλαν ‘ς σην μέσ’ την Τραπεζούνταν…\nVIII\nΗ Τραπεζούντα, η κυρά, Βασίλισσα κι αφέντρια\nχιλέχρονος νοικοκυρά και πάντα νέϊσα νύφε,\nδοξασμέντσα και ξακουστή κι ελεύτερη και σκλάβα,\n… τα μαλλία τς εξάσπρισαν, τ’ ομμάτια τς εθολώθαν\nτην ώραν ντο εντίκρεσεν ατόσα… καμονάντας…\nΜαύρα εφόρνεν λώματα, μαύρον μαντήλ’ ‘ς σ’ ωμία τς\nμαύρον ζωνάρ’ ‘ς σην μέσεν ατς, και κόκκινα σαντάλια…\nΕγκαλιάστεν ατς ουλουνούς, με την ψην και τ’ ομμάτια,\nκι αμίλετοι κι εκείν’ κι Ατέ, ‘ς σα κάστρια ανεφόρτσαν.\nΕποίκαν τόπον, ένοιξαν κι Εκείνε εμπροδέβεν,\nψηλή, λεγνή, περήφανη, Λαραχανής ελάτη…\nIX\nΑπό Θεού ερχίνεσαν να κρούγνε τα καμπάνας,\nχωρίς Δεσπότ’ διαταγήν και Διάκου συνεργίαν…\nΑγέρτς κι η Θεοσκέπαστος και η Αγιά Μαρίνα\nερχίνεσαν με τα μικρά, τ’ ελαφρά καμπανόπα.\nΜε τα βαρέα, τα τρανά τ’ Εξώτειχα Αγιάννες,\nεβρόντεσεν Άε-Γοργόρτς, Άε-Βασίλτς βουΐζει,\nΥπαπαντή και ο Χριστόν, κι Άε-Γιάννες τη Δαφνούντας…\nΕξέγκεν λάμψιν θεϊκόν, τ’ Αγιά-Σοφιάς ο τρούλον\nο Άγιος Ευγένιος έλαμψεν άμον Ήλες,\nΑστράφτ’ η Χρυσοκέφαλος κι αντιφεγγίζ’ το Κάστρεν,\nΆε-Φίλπον λαμποκοπά κι η θάλασσα ασημούται…\nΤ’ Ελεούσας, αποθαμέν’, έψανε τα κερία…\nκαι τ’ Άε-Σάββα φώταξεν, μονάχον, η καντήλα…\nΤα ‘ρημοκλήσια τα μικρά, κι ούλια τα παρεκκλήσια\nεφώταζαν… κι εφώτιζαν… ‘ς σην Γην εγένταν άστρα…\nΚαμπάνας μικρά και τρανά, ούλια έναν εγένταν.\nΈναν καμπάναν κρεμαστόν απάν’ ‘ς σην Τραπεζούνταν…\nΚαι κρούει… και κρούει… βροντά… και κλαίει…\n‘Σ σ’ έναν Αγοίκον Λείμψανον, αγοίκον κλαίει καμπάνα…\nX\nΑκόμαν έτον μεσημέρτς κι ερούξεν η σκοτία\nΟύλια μαύρα εγέντανε ‘ς σην γην και ‘ς σα Ουράνια,\nεβζήγαν τ’ άστρια τη Νυχτός, και τ’ άστρεν της ημέρας,\nκαι οι ανθρώπ’ εφαίνουσαν φαντάσματα κι ισκιάδες\nκαι νια λαλίαν έκουγες…, συντζίαν…, για ανιάσμιαν…\n‘Εφτασαν ‘ς σον Καστρότοιχον… Ερχίνεσαν ν’ εμπαίνε…\nΤρανόν φωνήν, τρανόν βοήν, αέρας εγομώθεν.\n‘Σ σην αρχήν άμον ντο μουγκρίζ’ν τα βούδια απέσ’ ‘ς σην Δείσαν\nυστερνά άμον Θάλασσας βοετόν και φουρτούνα…\nάμον τα ράχια ‘ς σον σεισμόν ντο ρούζνε και κυλίουν…\nΆμον χίλια βροντέματα και χίλια χαλαρδίας…\nΤρανόν βοήν, τρανόν φωνήν…, ανθρώπ’ ωτίν ντο έκ’σεν…\nεξέβεν και εσκέπασεν, το κλάμαν τη καμπάνας…\nΤρανόν φωνήν… Τρανόν βοήν… Οργή… και Παρακάλια…\n«Ανοίξτεν νέα μνήματα και παλαιά ταφία,\n»ανοίξτεν σιδερόπορτας τη Άδ’, αραχνιασμένα.\n»Ανοίξτεν κλειστά στόματα, δίχως γλώσσαν και χείλα\n»ανοίξτεν χέρια άκλερα και αγκάλιας στουδένια…\n»έχ‘ κι έρται τ’ αίμαν το χουλέν, ντ’ εφέκετεν ‘ς σον κόσμον…\n»Ο Θάνατον και η Ζωή, αγκαλιασμέν’ ας κείνταν…\n»Μανάδες που εφήκετεν πόρτας καρακωμένα,\n»Κυρούδες που περμένε σας, ακόμαν τ’ ορφανά σουν\n»Αδελφόπα που κλαίγνε σας, αδέλφια κι αδελφάδες,\n»Παιδία που εφέκετεν έκλερους Κύρ’ και Μάναν…\n»Άντρα, π’ εφέκες άχαρον και χόραν την γυναίκα σ’\n»’κοδέσπενα πη απώλεκες τον σύντροφο σ’ ‘ς σην χώραν,\n»Ούλ’ που εσέβετεν ‘ς σην Γην, κι εσέβετεν ‘ς σο χώμαν,\n»‘ς σο χώμαν, τη Γενιάς εσουν κτήμαν, καιρούς και χρόνια,\n»πάππον προς πάππον, ελαφρόν, γονέον προς γονέον…\n»κληρονομία ας σον Θεόν και ας σα γονικά σουν,\n»το χώμαν ντ’ επερμένε σας, κι εμας πα επερμένεν…\n»Σκωσέστε ατο, με το κιφάλ’ με τα στουδένια ωμία,\n»σείστ’ ατο με τα γόνατα, με τη χερί τα στούδια…\n»κι εβγάτεν ας σα μνήματα, εβγάτ’ ας σα ταφία…\n»Εβγάτεν οι αποθαμέν’… Οι ζωντανοί θ’ εμπαίνε…\n»Εγέντονε Συντέλεια, Δευτέρα Παρουσία…\n»Εχπάγαν κι εκρεμίγανε τα δέντρα ας σα ρίζας\n»η ρίζα εγέντονε κορφή, και η κορφή ‘ς σο χώμαν…\n»Απάν’ αφκά εγύρτσανε τα ράχια και τα κάμπους…\n»Τα ποτάμια εκλώστανε, πάγν’ ‘ς σα πεγαδομάτια.\n»Δέχν’ ας σο σπίτια τουν τ’ ανθρώπς, τ’ Άγς ας σα εγκλησίας\n»και νια ‘ς σα σπέλα αφήν’ εμας και νια ‘ς σα ραχορμία,\n»νια ‘ς σα ομάλα τ’ ήμερα, και νια σ’ ορμάνα τ’ άγρα.\n»Ουρανόν επεδέβε μας, κι η μαύρη Γη ‘κι σκών’μας…\n»η Θάλασσα επέμνε μας, το πέλαγος περμέν’ μας…\n»Η μαυρο-θάλασσα υγρόν, κι ο βυθόν δίχως χώμαν,\n»εκεί ταφίν ‘κι ανοίγεται, μνήμαν ‘κι στερεούται,\n»εκεί κερί ‘κι άφκεται, θυμίαμαν ‘κι καίει\n»μνημόσυνον ‘κι γίνεται, και σταυρόν ‘κι καρφούται…\n»…Κι εμείς θέλομε ‘ς σο ταφίν, άμον κι εσάς να κείμες…\n»το χώμαν ντ’ εγκαλιάστε σας, εμάς πα να σκεπάζ’ μας…\n»Η βρεχή τ’ Ουρανού εμουν, να ρούζ’ και να δροσίζ’ μας.\n»Ο Ήλεν τη ραχί εμουν ν’ εβγαίν’ και να χουλαίν’ μας\n»να πρασινίζ’ το κοιμητήρ’ να σκουτουλίζ’ το χώμαν,\n»μανουσάκια την άνοιξιν, τουτουγιάδες το Θέρος,\n»μάραντα τον Μοθόπωρον, τον Χειμωγκόν λιβάνι…\n»Τζίξτε μας Εσείν… Τζίξτε μας… το αίμαν εσουν είμες…\n»Βασιλιάδες κι Αρχιερείς, Όσιοι κι Αγιασμένοι\n»Ποισέστεν τόπον και ‘ς σ’ εμάς… ν’ εμπαίνομε να κείμες…\n»Για ‘βγάτεν και αφήστε μας εύκαιρα τα ταφία.\n»Εβγάτεν οι αποθαμέν’… οι ζωντανοί… θ’ εμπαίνε…\nXI\nΟ λόγον ‘κ’ ετελείωσεν και η βοή ‘κ’ εστάθεν,\nέστραψεν και εβρόντεσεν και το κάστρεν εσείεν…\nΑπάν’ ας σον Καστρότοιχον, κι απάν’ ας σο παλάτι,\nτη Παναγίας το Ζωνάρ’ τ’ εφτάχρωμον επλώθεν\nκαι έλαμψεν η Θάλασσα, η Γη και τα Ουράνια\nΑπέσ’ κι απάν ‘ς σα χώματα, ‘ς σην μέσ’ τη φωτασίας\n‘φάνθεν η Χρυσοκέφαλος με τον Χριστόν ‘ς σα χέρια.\nΜαργαριτάρια έλαμπαν ‘ς σην άκριαν τ’ ομματία τς\nντ’ εγύριζαν και ολουνούς ετέρνανε θλιμμένα\nκι ολόγερα τς, επέταναν χίλιοι, μύροι αγγέλοι.\nΕρούξαν ούλ’ ‘ς σα γόνατα, κι εποίνανε μετάνοιας\nεψάλνανε το «Ωσανά» και το «Τη Υπερμάχω…»\nΕντάμαν ψάλνε κι οι αγγέλ’. Και ξαν κρουν τα καμπάνας…\n…Κι ακούγεται από ψηλά, ψηλά ας σα Ουράνια,\nέναν φωνήν, τρανόν φωνήν, σαν απ’ αγγέλου στόμαν.\n»Αποθαμέν’ θα απομέν’ν, αδά όπου εθάφταν\n»χιλιάδες χρόνια φύλακες, και μέρες μυριάδες…\n»και άλλα τόσα κι αν διαβαίν’ν, θα μέν’ν και θα περμέν’νε.\n»Θα αναμένε την Λαμπρήν και το Χριστός Ανέστη…\n»Θα αναμέν’ν τον γυρισμόν και τη Ξενητεμένε.\n»Εσάς αλλού θα στείλω σας, άλλο λαλεί σας χώμαν…\n»άλλο γραμμένον έχετεν, κι η Μοίρα σουν έν’ άλλο.\n»Με την ευχή μ’… Με την ευχή μ… και με την ευλογία μ…\n»’Σ σο καλόν και ο δρόμος σουν ομάλ’ και μέλ’ και γάλαν\n»ο δρόμον ντο ευλόγησα, η στράτα ντο ευχέθα\n»Θα έν’ στράτα και γυρισμού κι Όρωμαν Ξενητέα.\nΑπό Θεού ξαν έρχεψαν να κρούγνε τα καμπάνας,\nχωρίς Δεσπότ’ διαταγήν και Διάκου συνεργείαν\nΚαμπάνας μικρά και τρανά, κρούγνε δοξολογίαν.\nΤο έναν κρούει και τραγωδεί, το άλλο κρούει και κλαίει\nκι ας σ’ όλον το τρανύτερον βαρυαναστενάζει,\nντο ‘κ’ έχ‘ ανθρώπς, ν’ ακούγν’ ατο, ποπάν ν’ εφτάει μετάνοιας.\nΧρόνια έρθαν κι επέρασαν, καιροί έρθαν και πάγνε\nκαι η καμπάνα το τρανόν, αναμέν…, δίχως γλώσσαν…\nΕμπαίν’ αέρας και βοά, άνεμος και μουγκρίζει\nεμπαίν’νε ευχάς και τραγωδεί, μπαίν’νε κατάρας κλαίει,\nΕμπαίν’νε και τ’ ορώματα τ’ ημέρας και τη νύχτας,\nκαι κρούει… και κλαίει… και τραγωδεί και θλίφκεται ο Κόσμον…\n(Για την αντιγραφή από το στα χέρια μου πρώτο τεύχος της Ποντιακής Εστίας: Κώστας Π. Μαυρόπουλος-Κανλικέτες)\nΗ κυρ’ Ερή\n(Παραλλαγή του ποιήματος της νεοελληνικής «Μάνα με τους εννιά σου γιους και με τη μια σου κόρη»)\nΕίνας μάνα εγέννεσεν εννέα παληκάρα\nκι είναν κόρην ολόχρυσον την κυρ’ Ερήν την ξέντσαν.\nΤην κυρ’ Ερήν ’ψαλάφαναν μακρά ’ς σην Ρωμανίαν,\nο κύρ’ς ατ’ς πα εγάπεσεν ντο έν’ τιτινοτόπιν,\nη μάνα τ’ς πα εγάπεσεν ντο έν’ η Ρωμανία,\nτ’ αδέλφα τ’ς πα εγάπεσαν ντο έν’ μακρά παρέβγαν.\n– Αν αποθάν’ ο κύρης μου, εμέν τσ’ έρται λαλεί;\nκι αν αποθάν’ η μάνα μου, εμέν τσι θα κουίζει;\nτ’ αδέλφα μ’ αν εφτάν χαράν, εμέν τσι προσκαλεί;\nΑτότ’ ομνεί κι ορκίσκεται ο Κωσταντής και λέει:\n– Μα τον θεόν, μα τον Χριστόν, τα δώδεκα βαγγέλα,\nαν αποθάν’ ο κύρης σου έρχουμαι και λαλώ σε,\nκι αν αποθάν’ η μάνα σου, έρχουμ’ κι εσέν κούζω,\nτ’ αδέλφα σ’ π’ αν εφτάν’ χαράν, έρχουμε κι εσέν παίρω.\nΤ’ αδέλφα όλα επέθαναν ’ς σον Άδην εκατήβαν,\nεπέθανεν κι ο Κωσταντής κι επέμ’νεν ορκισμένος,\nκι ατόν η γη ’κι δέχκεται κι ατόν καπούλ’ ’κ’ ευτάει.\nΑέρτς εδώκεν τ’ άλογον κι η Παναγιά τ’ εγέριν\nκι ο Ποιητής αναπνοήν κι ατός λαγγεύ’ και σ’κούται.\nΗ κυρ’ Ερή είδεν όρωμαν κι άμον εξύπνα έτον,\nκάπου κάπου εχόνιζεν, κάπου βρεχή εντούν’νεν\nκαι ’ς ση μάνας ατ’ς την αυλάν αψύν χαλάζ’ ερρούξεν.\nΕξέβεν απάν’ ’ς σο ραχίν να ’λέπ’ ’ς σο μέρος ντ’ έρθεν.\nΑς ση κυρού μ’-ι την αυλάν μέγαν καπνός εβγαίνει,\nγια ο κύρη μ’ επέθανεν για η μάνα μ’ εθάφεν\nγια ας σ’ αδέλφα μ’ τα καλά κανέναν ετραλίεν!\nΑτού ’ς σο μοιρολόι απάν’ έρθεν ο Κωσταντίνον.\n– Καλώς, καλώς τον αδελφό μ’ τον μικρο-Κωσταντίνον.\n– Χάιτ’ αδελφή, χάιτ’ αδελφή, η μάνα μ’ αναμέν’ μας\n– Ανίσως έρθες για χαράν, χάϊτ’ ας πάμε ’ς σ’ οσπίτιν,\nας πλύσκουμαι κι εντύσκουμαι κι επεκεί σ’κούμες πάμε,\nκαι ανίσως λύπην έγκες με, ας πάμ’ άμον το στέκω.\n– Χάιτε ας πάμε, άδελφη, κι άμον ντο στέκ’ς για χάιτε.\nΕκαλοστάλτσεν τ’ άλογον, ’πέρεν ατεν ’ς σ’ ατλάσα ’τ’.\n’Σ ση στράταν σίτ’ επέγ’νανε, πουλόπα εκελάηδ’ναν:\n– Εμπρικεσ’ πάει το λείμψανον και αποπίσ’ η κόρη.\n– Για τέρ’, για τέρ’, νε Κωσταντή, ντο λέγ’νε τα πουλόπα;\n– Ατά μικρά και παλαλά, θα τραβωδούν και χαίρουν.\n– Ντο έπαθες, νε άδελφέ μ’, κι εκχύαν τα κουλάκια σ’;\n– Τα κουλάκια μ’ εκχύανε ας σην αναπλυσίαν\n– Ντο έπαθες, νε άδελφέ μ’, κι εκούφωσαν τ’ ομμάτα σ’;\n– Τ’ ομμάτα μ’ πα εκούφωσαν και ας σην αγρυπνίαν.\n– Ντο έπαθες, νε άδελφέ μ’, κι ετσόκεψαν τ’ ωμία σ’;\n– Τ’ ωμία μ’ πα ετσόκεψαν ας σο βαρύν γομάριν.\nΆμον αέραν πορπατούν κι άμον αέραν πάγ’νε,\nεπήγαν κι εταένεψαν ’ς ση Κωσταντή τον τάφον.\n– Αρ’ δέβ’ ατώρα, άδελφη, θα λύνω ’γω ζωνάριν.\n– Φοούμαι πας και ’κ’ έρχεσαι, φοούμαι πας κι αργίζεις!\n– Κράτ’ το ζωνάρ’ ιμ’, άδελφή μ’, κι εγώ πολλά ’κι αργίζω.\nΟ Κωσταντής ’κ’ εγύρισεν κι επή’εν μαναχέσσα,\nεπή’εν και εχτύπεσεν ’ς ση μάνας ατ’ς την πόρταν.\n– Οπίσ’, Χάρε μ’, οπίσ’ Χάρε μ’, άλλα πουλόπα ’κ’ έχω,\n– Έχω μόνον την κυρ’ Ερήν μακρά ’ς σην Ρωμανίαν.\n– Άνοιξον, μάνα, άνοιξον, η κυρ’ Ερή σ’ πα είμαι.\n– Αφότε είσ’ η κυρ’ Ερή μ’, για δείξο με σουμάδα,\nδείξο με τα βραχάλα σου ντ’ εσέγκα ’γω ’ς σα χέρα σ’,\nδείξο με τα μαλλία σου πεντάπλεχτα πλεκμένα,\nκι αφότε είσ’ η κυρ’ Ερή μ’, πέει με με τίναν έρθες;\n– Εγώ ’ρθα με τον αδελφό μ’, τον μικρο-Κωσταντίνον.\n– Γιατί λες, κόρη μ’, ψέματα και πικραίντς την καρδία μ’;\nΚωσταντής ας τ’ επέθανεν ε(γ)έντο εφτά μήνας.\n– Μάνα μ’, εμέν αν ’κ’ ινανεύ’ς, αχά και το ζωνάρ’ν ατ’.\nΤ’ έναν τ’ άλλο ’γκαλάστανε κι η ψή ατουν εξέβεν.\nΛεξιλόγιο\nΑέρτς = Άγιος Γεώργιος\nεγέριν = σέλα\nεταένεψαν = ακούμπησαν\nετραλίεν = βλάφτηκε, καταστράφηκε\nινανεύ’ς = πιστεύεις\n’κ’ = δεν\nκαπούλ’ = το αποδεκτό\nΠοιητής = ο Θεός\nΡωμανία = η Ελλάδα\nτιτινοτόπιν = καπνότοπος\n———————————————————-\nΈρθεν ο Τούρκον ο κακόν\nΈρθεν Ο τούρκον ο κακόν κι εκόνεψεν ’ς σην χώραν\nΤ’ ομάλα τούρκ’ εγόμωσαν και τα βουνά λεβέντους.\nΚαλώς έρθες, τουρκόπουλον, καλώς κι απόθεν έρθες.\nΚι αν έρθες για φαγίν, ποτήν, εσέν φαγοποτίζω\nΚι αν έρθες για την συντεκνιάν, εσέν σύντεκνον ’φτάγω\nΚι αν έρθες για τον πόλεμον, έβγα κι ας πολεμούμε\nΚι εσύ έβγαλ’ γυμνά σπαθιά κι εγώ βγάλω κοντάρα,\nΕσύ έβγαλ’ γενίτσαρους κι εγώ βγάλω κοράσα.\n’Σ σην έμπαν’ χίλτς εσκότωσεν, ’ς σην έβγαν δυό χιλιάδες\nΚαι ’ς σα κλωθογυρίσματα τ’ς, έφυγαν τα κουμπία τ’ς\nΚι εφάνθαν τα χρυσόμηλα τ’ς, τα λινοσκεπαγμένα.\nΚι ο σκύλον ο γενίτσαρον ψιλήν φωνήν εβγάλει.\nΓυναίκικον ο πόλεμον, γυναίκικον ο κούρσος,\nΓυναίκικον έν’ το κοντάρ’ σκοτών’ τα παληκάρα.