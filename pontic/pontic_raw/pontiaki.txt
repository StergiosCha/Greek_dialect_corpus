Εφτά χρόνια ‘ς σ’ ανταρτικά, ‘ς ση Σάντας τα ραχία
εφτά χρόνια τυράννιζεν τα τούρκικα τα ψ’ήα.
Τη Ισμαήλ τα πρό’ατα και τη καλφά τ’ αρνία
καβουρμάδες εγέντανε ς ση Σάντας τα χωρία.
Ατός που ‘κι εφογούτονε σπαθιά και μάχαιρα
πως έντονε και ν’ ερρούξεν’ ‘ς ση χάρονος τα χέρα.
Ευκλείδη μ’ τα παληκάρα σ’, εσέναν αραεύνε
όθεν στέκνε και κάθουνταν, μοιρολογούν και κλαίγ’νε.
Ευκλείδη μ’ πως εσκοτώθες, η λάλâ σ’ ‘κι ακουσκάται
τ’ όνομα σ’  ζει και βασιλεύ, καμίαν ‘κι θα χάται.
Πάντα θυμούμαι και πονώ τη Πατρίδας τον τόπον
Ο νούς –ι-μ- επέμνεν εκές κ’ αδά εν τo κορμόπο μ’
Τα δάκρια τρέχνε ’ς σο κατσί μ’ και λύετ’ η καρδία μ’
Σ’ έρημον την Πατρίδα μου κ’ ευρίουμαι καμοίαν
Αν αποθάνω θάψτε ‘με ‘ς ση θάλασσας το γούμ’
Να κρούει τ’ αλκάν και παιρ’ και πάει και στείλ’ με ‘ς σο Σοχούμ
Επωδός
Πατρίδα μ’ ξαν Πατρίδα μ’ άλλο εσέναν ‘κ είδα
Ας επά’ να τα χώματα σ’ κ’ εκεί την ψ’ ή μ’ εφήνα
Τα ραχία τη Άγκυρας λιθάρα και πουρνάρα                  
αιχμάλωτος έμνε ‘ς σ’ ατά με άλλα παλληκάρια
Οι Έλλενοι ‘ς σην Άγκυραν κουρμπάν ατοίν εγένταν                     
κι οι Άγγλ’ που έστεσαν τουζάκ πουθέν και ξάι κι φαίνταν’
Σούκ’ Λεωνίδα κ’ έλεπον εσύ ας’ σην Λαμίαν                                    
‘ς σην Άγκυραν τοι Έλλενους εποίκανατς θυσίαν
Τα ραχία τη Άγκυρας γκρεμοί και μονοπάτια                                                                    
εκεί συντρόφ’ εχάθανε κάρδια μ’ γίνον κομμάτια
Θάλασσα , Μαύρη Θάλασσα, μη γίνεσαι θερίον
‘ς σην Ελλάδαν αχπάσκουμες, χαμέλυνον ολίγον.
Τζόλ’ κι έρημον Καράπουρον, τριγύλ’ τριγύλ’ ταφία
Ανοίξτε και τερέστ’ ατά, όλα Γαρσί παιδιά
Σην Ελλάδαν πα έρθαμε ση Θράκης το χαβάσι
Το τζόλ και το Καράπουρούν έφαεν και ν’ εμάς –ι.
Σην Ελλάδα πα έρθαμε και σα ζεστά τα μήνας
Ενέσπαλαμ’ το βούτορον κι εμάθαμ’ τα κινίνας.
Κύρ και μάναν εγώ ‘κ έχω, είμαι ορφανόν
‘ς σα ραχία και τη Μπάφρας όλο μοναχόν
Αφεντάδες ξάει ‘κι θ΄λεω, ούτε προσκυνώ
κόρη τη ελευθερίας , δούλα ‘κ επορώ.
Αρμογάζ, λέν’το χωρίον, να λελλεύω ατό
κι αν  επαίρα να ‘ς σο ψ’ηόπο μ’πάντα έχ’ατό.
Αφεντάδες ξάει ‘κι θ΄λεω, ούτε προσκυνώ
κόρη τη ελευθερίας , δούλα ‘κ επορώ
Άμον τον Κοτζαναστάς , ‘ κι θ’ ελέπ’ ς όθεν κι αν πας
Έτονε σταυραετός , των προσφύγων ο Θεός
σ’έναν χέρ’ είχεν σταυρόν και ’ς σο άλλον τον κανόν’
Ατός έτον’ λεοντάρ’, τη Παφράς το παλικάρ’
Τον Πόντον απέσ’ σην ψήν, είχεν σην ταραμονήν
Έτον για να γουρταρεύ’, άμαχους να προστατεύ’.
«Την πατρίδαν ατ’ που χάν, έχ’ αγιάτρευτον γεράν
με τα δόντια σ’ να κρατείς, τα χωράφα σ’ και τη γη σ’
Τη σημαία σ’ κρατ’ σο χέρ’ και με τ ‘άλλο το μαχαίρ’»
Λόγια τη Κοτζαναστάς, θα θυμάσαι όθεν πας.
Η Σερβία, το Γαρατάγ, Ελλάς κι η Βουλγαρία
εσκάλωσαν τον πόλεμον για την ελευθερία.
‘ε ση Μπαλκανί τον πόλεμον θα πάμε πολεμούμε  
τ’ ελλενικά στρατεύματα θα πάμε βοηθούμε.
Ερχίνεσεν ο πόλεμον για την ελευθερίαν                    
τ’ Ελλάδας ξαν’ εγέντανε Θράκη, Μακεδονία.
Μαύρον έντον ο ουρανός
Μαύρα χαπάρια έρθαν
Ασ’ σον τσιολ’ τον μαύρον Πόντον
Εσείς πουλία που σα ψηλά πετάτεν
Κρατέστεν τα φτερά ‘ν  εσούν
Και σην Ελλάδαν δεβάτε
Ατά τα μαυροχώματα
‘ς σα δάκρα ποτιγμένα
Με μουράτια φορτωμένα
Έναν άστρον εξέβεν σην ανατολήν
αρ' έναν κι άλλο εξέβεν σο Τεπέκοϊν,
αρ' έναν κι άλλο εξέβεν σο Καράκαπαν,
αρ' έναν κι άλλο εξέβεν σ' Αρμανλού το χάν'.
Σοφίτσα μ' έξ' μ' εβγαίνεις και μη φαίνεσαι
ελέπνε σε και τ' άστρα και μαραίνεσαι
ελέπ'σε και-ν ο ήλον και ηλαίνεσαι
ελέπ' σε και ο φέγγον και δειλαίνεσαι.
Είδα σε κι εγώ ο μαύρον ο χιλιάκλερον
και έχασα τ' αχούλι μ' 'σέβα σ' αχερών
Σοφίτσα μ' αγαπώ σε και θα παίρω σε
και νύφε σ' οσπιτόπο μ' 'σέν θα φέρω σεν.
Είπα 'το και τον κύρη μ', λέει με έπαρ' 'τεν
ερώτεσα τη μάνα μ' λέει με εξέρ' ατέν
ατό καλόν κορίτσι, θα τερεί μας-ε
έναν χουλιάρ' νερόπον 'τέ θα δί' μας-ε.
Kαλόν κορίτσ, καλόν κορίτσ', καλόν κι ευλογημένον,
'ς σην χώραν φαίνεται άσκεμον, λελεύ 'ατό, σ εμέν εν' φωταγμένον.
Καλόν κορίτσ' εχόρευαν τ' έμορφα τα κορτσόπα,
τα κάλλια 'τουν εσείγουσαν, λελεύ 'ατά, άμον μανουσακόπα.
Καλόν κορίτσ' για χόρεψον εσύ τ' εμόν φραντάλα,
τ' αμάραντα μαραίν', πουλί μ', λελεύ 'ατο και τ' εσόν η εγκάλια.
Καλόν κορίτσ' για χόρεψον, εσύ τ' εμόν αρνόπον,
ατού 'ς σ' άσπρα τα κόρφια σου, λελεύω 'σε θα φτάγω τσαλιμόπον
Σώνα μ’ μη τυραννίεσαι και μ’ έεις βαρύν καρδίαν.                
θ΄ αλλάεις το χρυσόν τ’ όνομα σ’ και τούρκικον θα βάλεις.   
θα παίρ΄τς άντραν ολόχρυσον, χριστιανόν παιδίν εν’               
‘ς σα φανερά Μαχμούτ αγάς και ‘ς σα κρυφά Νικόλας          
‘ς σό Μοναστήρ’ μεσανυχτί θα πάτε στεφανούζ’νε.
Εμέν λέγ’νε Νικόλ’ογλή και τ’ όνομα μ’ εν Γιάννες,
καλλίον ας επέθανα κι εσέν να μ’ είχα ειδέναι.
Εμινέ έλα ς’ σο παραθύρ’ εσένα κατ’ θα λέγω
τ’ Αε- Σωτήρας τη βράδυν θα παίρω σε και φεύω.
Σ σην Πόλιν εσουμαρλάεψε ασημένα φιλιάδες
γιατί χωρίζ’ μας ο Θεόν και α ση γειτονάδες.
Εμείς ας εχωρίγαμε εδέβαν πολλά χρόνα
τ’ αρωθυμίας τα πολλά επλέθεναν τα πόνα
Αητέντς επαραπέτανεν ψηλά ‘ς σα επουράνα
και τα τ«αγκία τ’ κόκκινα και το τσαρκούλ’ν ατ’ μαύρον
εκράτ΄ νεν και  ‘ς σα κάρτζια του παλληκαρί βρασιόναν.
-Αητέ μ’, για δώσ’ μ’ άσ’ σο κρατείς, για πέει με όθεν κείται.
- Ασ’ σο κρατώ κι δίγω σε, άρ’ όθεν κείται λέγω.
Ακεί ‘ς σο πέραν το ρασίν ‘ς σ’ αλάτ’ επ’ εκεί μέρος
μαύρα πουλία τρώγ’ν άτον και άσπρα τριυλίσκουν.
Φατέστε, πουλιά μ’, φατέστε, φατέστε τον γαρίπην,
‘ς σήν θάλασσαν κολυμπετής, ‘ς σ’ ομάλα πεχλιβάνος,
‘ς σο πόλεμον Τραντέλλενας, Ρωμαίικον παλληκάριν
Έναν άστρον εξέβεν σην ανατολήν
αρ' έναν κι άλλο εξέβεν σο Τεπέκοϊν,
αρ' έναν κι άλλο εξέβεν σο Καράκαπαν,
αρ' έναν κι άλλο εξέβεν σ' Αρμανλού το χάν'.
Σοφίτσα μ' έξ' μ' εβγαίνεις και μη φαίνεσαι
ελέπνε σε και τ' άστρα και μαραίνεσαι
ελέπ'σε και-ν ο ήλον και ηλαίνεσαι
ελέπ' σε και ο φέγγον και δειλαίνεσαι.
Είδα σε κι εγώ ο μαύρον ο χιλιάκλερον
και έχασα τ' αχούλι μ' 'σέβα σ' αχερών
Σοφίτσα μ' αγαπώ σε και θα παίρω σε
και νύφε σ' οσπιτόπο μ' 'σέν θα φέρω σεν.
Είπα 'το και τον κύρη μ', λέει με έπαρ' 'τεν
ερώτεσα τη μάνα μ' λέει με εξέρ' ατέν
ατό καλόν κορίτσι, θα τερεί μας-ε
έναν χουλιάρ' νερόπον 'τέ θα δί' μας-ε.
Πολλά χρόνα εμπροστά  τετρακόσα παραπάν’
Έρθεν ένας τρανόν γατάν  και εγέντανε Τουρκάντ’
O σουλτάνον έλεγ’εν  ‘δεν ‘κι λογαραζομε
‘ή  θα ‘ίνουστουν Τουρκάντ’  ή εσάς θα σπάζομε
Την πίστην αν έλλαξαν την γλώσσαν ‘κ ενέσπαλαν
Συντζαίν’νε ποντιακά  ξέρ’νε και τα τούρκικα
Πολλοί πίστην έλλαξαν  εγένταν μωαμεθανοί
Επεΐ απέσ’ σ’ ατείντς  είναι κρυφοχριστιανοί
Τη θάλασσας το νερόν
Αλικόν εν αλικόν
Τη κουτσίς το φίλεμαν
Σον μπεκιάρ εν γιατρικόν.
Να αλί εμέν να αλί
Σο κιφάλι μ' κάτ' λαλεί
Τ' έμορφον που θα φιλεί
Πάντα θα παρακαλεί
Τ' ασκεμον που θα φιλεί
Τη μανίτσα'νατ να αλί.
Φτύσον το διάβολον
Και αρ' έλα με τ'εμέν
Ο κόσμον εν ψεύτικον
Ο θάνατον αναμέν
‘Σ σην Πάφραν τρανόν αψίμον, και βρούλαν ‘ς σην Σαμψούνταν
κι άλλο τρανόν το βάϊνασιν , απέσ’  ’ς σην Κερασούνταν.
Ρωμαίοι πολλοί εχάθανε , σ’ Ερζερουμί τα δρόμε
Να πάνε και να να μη κλώσκουνταν εκείν’ τα μαύρα χρόνε.
Σ σα ράχια και ’ς σα βουνά κι απέσ’   ‘ς σα πολιτείας
Πολλοί ρωμαίοι εχάθανε μακρά ’ς σα εξορίας
Ντ’ εγέντανε και οι Σαντέτ’   τ’ εμόν οι γειτονάδες
Ατοίν ταφία εγόμωσαν τ’ Ερζερουμί τα’ οβάδες
Στις ράχες και στα βουνά και μες τις πολιτείες
Πολλοί Ρωμιοί χαθήκανε μακριά στις εξορίες.
Τι να γιναν και οι Σανταίοι, οι δικοί μας γείτονες.
Αυτοί τάφους γεμίσανε στους Ερζερούμ τους λάκκους.
Σκοτία πίσα έτονε έκ’ σα αγρά λαλίας
Οι Τούρκ’ σερεύ’ νε τοι Ρωμαίοι στείλνε’ς σα εξορίας
Επέραμ’ στραταν φεύομε’ κι ξέρω μέρ’ θα χάμες
Την νύχταν κοπανίζ’ νε μας τζετέδες τζανταρμάδες
Εκλώστα οπίσ’ ετέρεσα οι Τούρκ’ παίρ’νε το βίο μ’
Εχάσα τ’ οσπιτόπο μου καίγεται το χωρίο μ’
Ντο είχες , κόρη, κι άργευες,
ντο είχες κι εργοπόρνες;
Είχα τον κύρη μ’ τον καλόν
και χωρισίαν’ κι επαίρνα.
ντο είχες , κόρη, κι άργευες,
ντο είχες κι εργοπόρνες;
Είχα τα’ αδέλφα μ’ τα καλά
και χωρισίαν’ κι είχα.
Τίμα , κόρη, την πεθερά σ’ ,
να είσαι τιμημέντσα,
τίμα , κόρη, την πεθερά σ’,
να είσ’ αγαπημέντσα.
Κόρη, μάθα την αγρυπνιάν
και την κακοπειρίαν
αύριο θα πάς σοι πεθερού σ’ ,
να είσαι μαθαιμέντσα
Σήμερον μαύρος ουρανός ,
σήμερον μαύρ’ ημέρα,
σήμερα θα χωρίουνταν
μάνα και θυγατέρα.
Οσήμερον το κόρασον
δύο καρδόπα έχει
τ’ έναν αφήνει σοι’ κυρού
και τ’ άλλο παιρ’ και πάγει.
1Σιόρα έκλαιεν την πιρνήν, σιόρα το μεσημέρι.
2 Πασκί έκλαιεν τον άντραν άτς; Έκλαιεν τα παιδία τς.
3 Είσεν υιόν πραματευτήν, είσεν υιόν στρατιέτεν,
4 Είσεν υιόν σα γράμματα, μακράν σην ξενιτείαν.
5 Πραματευτής εκίνησεν κι εσέβεν σην στρατείαν.
6 Τον χαραμήν επέντεσεν απάν σο σταυροδρόμιν
7 - Πραματευτή, πού 'ν' τ' άσπρα σου και πού 'ν' η πραματεία σ';
8 - Έπαρ' τα σίλια φούλιρα και τα δύο μουλάρια
9 κι εμέν μονάχον χάρισον την έρημον την μάνα μ'.
10 Επέρεν τα σίλια φούλιρα και τα δύο μουλάρια,
11 κι έσυρεν το χαντζάριν ατ κι ατόν τριχαντζαρίζει.
12 - Ετρόμαξεν το σέρι μου κι ερούξεν το μασαίρι μ'
13 και σέναν  ασ' εσκότωσα, η κάρδια μ' εζαλίεν.
14 Σον Θος! Σον Θος! Καλόν παιδίν, τα γονικά σ' απόθεν;
15 Σιλιούς, μιλούς εσκότωσα κι η κάρδια μ' κι εζαλίεν
16 και σέναν ασ' εσκότωσα η κάρδια ‘ εζαλίεν,
17 Ετρόμαξεν το σέρι μου κι ερούξεν το μασαίρι μ'!
18 Σον Θος! Σον Θος! Καλόν παιδίν, τα γονικά σ' απόθεν;
19 - Εμέναν ασ' εσκότωσες ντο θέλτσ' και ερωτάς με;
20 Σον Θος! Σον Θος! Καλόν παιδίν, τα γονικά σ' απόθεν;
21 - Εμείς τρία αδέλφια είμες, ο εις τον άλλον κι είδεν.
22 Ένας εέντον τηρητής  κι εξέβεν σα ρασία
23 κι ο άλλον εν  πραματευτής, εποίνεν πραματείαν
24 κι ο άλλον εν σα γράμματα μακράν σην ξενητείαν.
25 - Άμον ντο λες, καλόν παιδίν, εμείς αδέλφια είμες!
26 Και 'ν'  άσο σέριν έρπαξεν και σον  γιατρόν επήεν.
27 Γιατρέ μ' και παραγιάτρεφτε και παραγιατρεμένε,
28 γιάτρεψον τον αδελφόν μ' κι αούτος  να λαρούται.
29 - Τα δύο μασαιρέας παίρ' γιατρικόν τη καρδίας κι παίρει.
30 - Άμον ντο λες και νε γιατρέμ', αδελφόμ'  θα αποθάνει.
31 Έσυρεν το χαντζάριν ατ' κι ατός ατόν εντόκεν.
32 Οι δυ μαζί επέθαναν, οι δυ μαζί εχάθαν
Εν άστρον φωτεινόν σ' Ελλενικούς αιώνας.
Αργοναυτών το όρωμαν και τη Ακρίτα κάστρον.
Νύφε ακριβοθώρετος τη Πόντου τη Ευξείνου,
Πυκνέσα δύσσα σα ραςά μάραντα φορτωμένα.
Πόντος! Αγέρας παρχαρί, θύμηρου μυρωδία,
Τη λύρας γλυκολάλεμαν, νερόπα πάντα κρύα.
Πόντος! Η πρώτεσα χαρά μ',το υστερνόν μ' ο πόνος.
Αροθυμώ και τραγωδώ, αροθυμώ και κλαίω.
Κι έρθενε χρόνια δίσεκτα, καταραμένα χρόνια
Ο ουρανόν ελίβωσεν, σην γην ποτάμ' το (γ)αίμαν.
Κ' εσκώθεν θρήνος θάνατος, πέρα περού σον Πόντον.
Ξαν κρούγ'νε οι Αγαρηνοί και καίγ'νε και ρημάζ'νε,
Ο βίον χάται γενεών, ο κόσμον ξεριζούται
Κι ένας λαός πορεύκεται σ' Αδάμ την εξορίαν.
Αποτελειώνε σον γιαλόν το έργον των Αγαρηνών οι Φραγκολεβαντίνοι
Και κ' εγροικάς ο άκλερον ποίος τεσόν έν' ο εχθρόν και ποίος έν' ο φίλον.
Και σην Ελλάδαν έρθαμε ρίζα ‘μουν προαιώνιον
ΠΑΤΡΙΔΑ τη ΠΑΤΡΙΔΑΣ
Και ξαν πουλί μ' ασ'ήν αρχήν χτίζομεν το γεφύριν.
Σα μαύρα τα χαλάσματα άθα και μανουσάκια.
Την γήν κατατρυπαίνομεν μ' αλέτριν και χορόν,
Τον ήλιον ξαν σα χέρα ‘μουν αγαπεμέν κρατούμεν
Και μ' έναν στόμαν, μ' έναν ψήν και νούν βροντολαλούμεν
ΠΟΝΤΟΣ! ‘εν' άστρον φωτεινόν
Ο ψε, σήμερον και πάντα.
Τραγουδ’ θεά τον φοβερόν θυμόν του Αχιλλέα. ‘Σ ση Αχαιίων το κιφάλ’ πολλά κακά πουέγκεν παληκαρίων π’ έστειλεν ‘ς σον Άδην πολλά ψ’ήα και με τα λέσ α χόρ-τασεν όρνεα και θερία, γιατί λογοπιάστανε Ατρείδης κ’ Αχιλλέας τρανός ο εί-νας ήρωας κι ο άλλος Βασιλέας
Πατέρα μουν
Ουράνιε Πατέρα μουν
ν’ αγιάζ’ τ’ όνομα σ’ !
να έρται η βασιλεία σ’ !
το θέλημα σ’ να ίνεται
άμον ‘ς σον ουρανόν και ‘ς σην γήν.
Το αναγκαίον μονάχα ψωμίν εμούν
δώσ’ μας οσήμερον!
Και σ’ χώρα τα αμαρτίας εμούν,
άμον το σ’ χωρούμε κι εμείς
ατείντζ’ τ’ έβλαψαν εμάς.
Μη βάλτς μας ‘ς σόν πειρασμόν
και απομάκρυνον απ’ εμάς το κακόν
Ένας άθρωπος ατόσον πολλά εφογούτουν το θάνατον, όντας ωνομάτιζαν εμπροστά 'τ' θάνατος έφευεν κ' εκρύφκουτον. Όλον υστεριγιά ενούντσεν να πά͡η γυρίζ' τον κόσμον και 'ς όποιον τόπον 'κι ͡ ονοματίζ'νε θάνατον και 'κ' ειν ταφία, εκεί να πά͡η κάθεται. Αρ' εγύρτσεν πολλά πολιτείας κι όλων υστεριγιά επήεν 'ς έναν πολιτείαν ετέρεσεν ξά͡ι αθρώπ' θάνατον 'κι λέγ'νε και ταφία 'κ' ευρίουνταν. Ατότε ερώτεσεν έναν άνθρωπον γιατί 'κ' είναι εκεί ξά͡ι ταφία. «Αδά 'ς σον τόπον, είπεν ατον άθρωπον, θάνατον 'κ' εξέρομε και ταφία ντο ειν, μανάχα όντας έρται το τέλος είνονος αθρώπ', έρται ένας άγγελος εκεί απάν' 'ς σο ρακάν και κουΐζ' εκείνον τηνάν θα παίρ' κ' εκείνος πα τρέx̌' και πά͡ει κι άλλ' οπίσ' 'κι κλώσ̌κεται κι ατότε λέγομε επιδέβεν το ρακάν'». - «Αέτσ' αν εν, είπεν εκείνος π' εφογούτουν το θάνατον, άγγελον όντας θα έρται και κουΐζ' 'κ' εμέν' όσον θελτς ας κουΐζ', εγώ ας σον τόπο μ' 'κι θα σ'κουμαι».
Αρ' εδέβαν χρόνα̤ και καιρούς κ' έρθεν ο καιρός ν' αποδα̤βαίν' κι ατός το ρακάν, τεμέκ ν'αποθάν', κ' έναν ημέραν σίτ' εξυρίγουτουν απέσ' 'ς έναν περπερείον, έρθεν άγγελος ατ 'κ' εκούιξεν ατον κι ατόσον π' εγληγόρεσεν, 'κ' εφέκεν ατον να εξύριζεν και τ' άλλ' το μέρος τη προσώπί' ατ' κ' έτρεξεν επιδέβεν το ρακάν'. Ατόσον γλυκύς εν ο θάνατον
Τραγώδ’ Γαβρά, τραγώδ’ Γαβρά, νε Γάβρο Κωνσταντίνε-
- Εμέν κι πρέπ να τραγωδώ, μοιρολογώ κ’ εσ’ άκ’ σον
Και έμπ’ απεσ’ ’ς σο μοναστηρ’ κ’ έναν κερόπον άψον
Αν έρτ’ ο Μαρτ’ ς ο μάραντον κι Απρίλης ο φονέας,
Αν λιούντανε τα χιόνια και φαίν’ νταν τα ρακάνια
Πάσαν τζατζίν σκουλλίν μαλλίν, πάσαν ορμίν’ κορμία,
Πάσαν λιθάρ’ κρέας παρτσιάν και πάσαν τόπον φρούχνα
 και πάσαν  παραπόταμον χερέαν πάει το γαίμαν.
Ερχουν μανάδες κ’ ερωτούν και ντο τζοάπ’ θα δίγω
Ερχουν χοράδες και ορφανά και ντο ν’ απηλογούμαι.
Τραγώδ’ Γαβρά
Τον Μάραντον χαρτίν έρθεν να πάει ‘ς σην στρατείαν.
τη νύχτα παέι ‘ς σον μάστοραν, τη νύχτα μαστορεύει.
Κόφτ’ ασ’ τ’ ασήμι πέταλα, ασ’ το χρυσόν καρφία.
Τον μαύρον εκαλίβωνεν καταντικρύ ‘ς σον φέγγον
κ’ η καλή ατ’ παρέστεκεν με το μαντήλ’ καρφία
τα δάκρâ ‘τ’ς εκατήβαιναν Καλομηνά χαλάζια.
Πού πας, πού πας, νε Μάραντε, κ’ εμέν τίναν αφήνεις;
- Αφήνω σε τον κύρη μου τον Άε — Κωσταντίνον.
- Χάρος να τρώει τον κύρη σου, τον Άε — Κωσταντίνον.
  Πού πας, πού πας, νε Μάραντε, κ’ εμέν τίναν αφήνεις,
- Αφήνω σε τη μάνα μου, την Άιαν Θεοτόκον.
- Χάρος να τρώει τη μάνα σου, την Άιαν Θεοτόκον.
Πού πας, πού πας, νε Μάραντε, κ’ εμέν τίναν αφήνεις;
- Αφήνω σε τ’ αδέλφâ μου, τους δώδεκ΄ Αποστόλους.
- Χάρος να παίρ’ τ’ αδέλφ(ι)α σου, τους δώδεκ’ Αποστόλους.
Πού πάς, πού πάς, νε Μάραντε, κ’ εμέν τίναν αφήνεις;
Κόμαν κ’ εζεγκοπάτεσεν, ‘κόμαν κ’ εσελοκάτσεν,
την κόρ’ καθίζ’νε ‘ς σο σκαμνίν κι ατέν διπλοκουράζ’νε.
Διγ’νε ατεν πέντε πρόβατα και δεκαπέντ’ αρνία.
Σ’ σα ψηλασέας βόσκιζεν, ‘ς σα χαμελά εμένεν.
Εφτά χρόνα επέρασαν κι ο Μάραντος ατ’ς κ’ έρθεν
και ας’ τ’ εφτά χρόνα κι απάν’, ‘ς σα μήνους υστερναίους
παλλήκαρον επέντεσεν απάν’- κεσ’ ‘ς σα ρασία.
Κάτσεν κι ατέν ερώτεσεν τα τίνος νύφε είσαι,
τα τίνος ειν’ τα πρόβατα, τα τίνος είν’ τ’ αρνία
τα  τίνος εν’ ο κρίαρον, ο χρυσοκοδωνάτες.
Του Μάραντ’ είν’ τα πρόβατα, του Μάραντ’ είν’ τ’ αρνία,
  Του Μάραντ’ έν’ ο κρίαρον, ο χρυσοκοδωνάτες.
  Εφτά χρόνια ενέμ’ ν άτον κ’ άλλα εφτά αναμένω,
  Αν έρται, έρτ’ ο Μάραντον, αν κ’ έν καλογ’ερεύω.
- Ο Μάραντον επέθανεν κι εγώ εσέν θα παίρω
- Ο Μάραντον επέθανεν; ‘ς σο μαναστηρ’ θ’ εμπαίνω.
- Κ’ εγώ καλόερος γίνουμαι κι απ’ εκεί εσέν θα παίρω.
Κόρ’ εγώ είμ’ ο Μάραντον, εγώ είμαι ο άντρα σ’.
- Πέει με σημάδια τ’ οσπιτί’ μ’ κι ατότε να πιστεύω.
- Μήλον έ(χ)εις ‘ς σην πόρτα σου και κλήμαν ‘ς σην αυλίτσα σ’.
- Πέει με σημάδιâ του κορμί’ μ’ κι ατότε να πιστεύω.
- Ελαίαν έ(χ)εις ‘ς σο μάγουλο σ’, ελαίαν ‘ς σην μασκάλεν.
- Καλώς, καλώς τον Μάραντο μ’, καλώς κι απ’ όθεν έρθες.
Ακρίτας κάστρον έχτιζεν, τριγύρω ‘ς σα ραχία,
απάν’ του κόσμου τα φυτά, εκεί φέρ’ και φυτεύει,                                             
απάν’ του κόσμου τα πουλιά εκεί πάγ’νε φωλεύ’νε.
Ατά κελάηδ’ναν κ’ έλεγαν «πάντα θα ζει Ακρίτας»
κι ατώρα κελαηδούν και λέγ’νε «θεν’ αποθάν’ Ακρίτας».                                       
-Ακούς, ακούς, Ακρίτα μου, ντο λέγ’νε τα πουλόπα;  
Ακούγει ατό κι Ακρίτας μου, χαμογελά και λέει:
- Αφήστεν τα πουλόπα μου ας κελαηδούν κι ας χαίρουν,                                         
ατά μικρά πουλόπα ειν’ κ’ εξέρ’ν’ να κελαηδούνε.
Όνταν τερεί το πέραν κιαν ο Χάρον κατηβαίνει.
- Πού πας, πού πας, νε Χάρε μου, και. πας συχαρεμένα;
- Έρθα να παίρω ‘γω την _ή σ’ και πάγω χαρεμένα.
- Εμέν Ακρίτα λέγ’νε με, ανίκητον Ακρίταν.
Χάρε μ’, έλα ας παλεύουμε ‘ς σο χάλκενον τ’ αλώνιν,                                           
αν εν’ και ντο νικάς μ’ εσύ, έπαρ’ την _’ή μ’ και δέβα,                                               
αν εν ’ και ντο νικίεσαι, θα παίρω και το μαύρο σ’.
  Εξέβαν και επάλεψαν, ενίκεσεν ο Χάρον.
- Ναϊλί εμέν και βάι εμέν, ενίκεσε μ’ ο Χάρον!
Φέρτε με τη φιλίντρα μου, φέρτε με τα σελάχια μ’                                                    
φέρτε με το τοπούζι μου, ντο εν ’ εξήντ’ οκάδες.
Φέρν’ άτον την φιλίντραν ατ’, φέρ’νε ατόν τα σελάχια,                                           
φέρ’ νε, ατόν το τοπούζιν ατ’ ντο εν εξήντ’ οκάδες.
Αχπάσκεται Ακρίτας μου να πάγει κυνηγήσει.
‘Σ σο μεσοστράτ’ ‘κ’ επρόφτασεν, ‘ς σο μεσοστράτ’ ‘κ’ επήγ’ εν,                         
επόνεσεν η κεφαλ’  ατ’, ταράζει η καρδία ‘τ’
και συντρομάζ’ν τα γόνατα ‘τ’ και ‘κ’ επορεί να πάγει.
- Ναϊλί εμέν τον άκλερον εγώ πως θ’ αποθάνω;
Δέβα καλίτσα μ’ στρώσον με θανατικόν κρεββάτιν
θέκον και ‘ς σο κιφάλι μου και παρχαρί’ τσιτσέκια.
Δαβαίν’ η κάλη’ ατ’ στρών’ ατόν τουσέκια και γεργάνια                                       
και θέκ’ και ‘ς σο κιφάλιν ατ’ και παρχαρί’ τσιτσέκια                                           
και βάλλ’ άνθα παπλώματα και μουσκομαξιλάρια.
Να σαν τη μάναν που γεννά, που γεννά
Τα τράντα χρόνια μίαν, τα τράντα χρόνια μιαν
Κι εφτάει υιόν Τραντέλλεναν, Τραντέλλεναν
Και νύφε γαλαφόραν, και νύφε γαλαφόραν
Εφτάει υιόν Τραντέλλεναν, Τραντέλλεναν
Ακρίτα σα ραχία, Ακρίτα σα ραχία
Εβγαίν’ και πάει ‘ς σον πόλεμον, ‘ς σον πόλεμον
Για την ελευθερίαν, για την ελευθερίαν
Έναν πουλίν εκόνεψεν ‘ς σου δεντρού την τεπένι
Χαπέρια φερ’ μας κ’ αρχινά τα’ Ακρίτα λέει σιφτένι
Ακρίτας όντες κι κρατεί ‘ς σο χερ’ν  ατ’ το σπαθίν ατ’
Κοσιεύ κοτάν’ ‘ς σο άλογον κι οργών’ και σπερ’ τη γην ατ’
Ελεύθερος να κετσινεύ Ακρίτας πάντα εθέλνεν
Κι άμον ντο πάει ‘ς σο τερνέκ ‘ς σον πόλεμον επέγνεν
‘Σ σην Πάφραν τρανόν αψίμον, και βρούλαν ‘ς σην Σαμψούνταν
κι άλλο τρανόν το βάϊνασιν , απέσ’  ’ς σην Κερασούνταν.
Ρωμαίοι πολλοί εχάθανε , σ’ Ερζερουμί τα δρόμε
Να πάνε και να να μη κλώσκουνταν εκείν’ τα μαύρα χρόνε.
Εγώ την Κρωμ’ ερώτεσα, ντο είν’ ατα τα χαλε σ’
Που είν’ τα κρύα τα νερά σ’, που είν τα παλικάρεσ’.
Ατέ εκλώστεν είπε με απέσ’  α ’ς σην καρδίαν
Ημ’ σοι επή’αν  ‘ς  σ’ ασκλερλούκ, κι άλλ ’ς σην εξορία.
’Σ σα ράχια και ’ς σα βουνά κι απέσ’   ‘ς σα πολιτείας
Πολλοί ρωμαίοι εχάθανε μακρά ’ς σα εξορίας
Ντ’ εγέντανε και οι Σαντέτ’   τ’ εμόν οι γειτονάδες
Ατοίν ταφία εγόμωσαν τ’ Ερζερουμί τα’ οβάδες
Στις ράχες και στα βουνά και μες τις πολιτείες
Πολλοί Ρωμιοί χαθήκανε μακριά στις εξορίες.
Τι να γιναν και οι Σανταίοι, οι δικοί μας γείτονες.
Αυτοί τάφους γεμίσανε στους Ερζερούμ τους λάκκους.
Σκοτία πίσα έτονε έκ’ σα αγρά λαλίας
Οι Τούρκ’ σερεύ’ νε τοι Ρωμαίοι στείλνε’ς σα εξορίας
Επέραμ’ στραταν φεύομε’ κι ξέρω μέρ’ θα χάμες
Την νύχταν κοπανίζ’ νε μας τζετέδες τζανταρμάδες
Εκλώστα οπίσ’ ετέρεσα οι Τούρκ’ παίρ’νε το βίο μ’
Εχάσα τ’ οσπιτόπο μου καίγεται το χωρίο μ’